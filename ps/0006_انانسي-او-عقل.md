# انانسي او عقل

##
په پخوا زمانو کې خلک په هېڅ نه پوهیدل. د کرکیلې لارې چارې ېې زده نه وي. د ټوکر اوبدلو په هنر هم نه پوهیدل. آن دا ېې هم زده نه و، چې له اوسپنې څه ډول توکي جوړ کړي. نیام خدای، چې په اسمان کې و او د نړۍ په تړاو ېې ډېره پوهه درلوده، خو هغه خپل عقل او پوهه په یو خټين لوښي کې خوندي ساتلې وه.

##
یوه ورځ، نیام پرېکړه وکړه او خپل خټين لوښى یې انانسي ته ورکړ. هر ځلې چې انانسي خټين لوښي ته کتل ډېر نوي شيان یې ترې زده کول. دا چاره ورته ډېره په زړه پورې وه.

##
خو هغه حريص و او له ځان سره یې دا وپتيله، چې همدا خټين لوښى د لوړې ونې په سر کې پټ خوندي کړي چې دا ټول عقل د ده شي. هغه اوږد پړى راواخېسته او خټين لوښى يې د خپلې خېټې پورې وتړه او ونې ته یې په ختلو پیل وکړ، خو ختل ورته ستونزمن و، ځکه چې د پورته کېدو پر مهال یې لوښی د زنګنو سره لګېده.

##
په دې وخت کې د انانسي کشر زوی چې د ونې لاندې ولاړ و اوخپل پلار ته یې کتل، ورته يې وويل: "که دا لوښی په خپل شا پورې وتړې ایا کار به دې آسانه نه شي؟" نو بيا انانسي هم د عقل څخه ډک خټين لوښى په شا پورې وتاړه او بیخي ورته اسانه شو.

##
په ډېره آسانۍ سره هغه د ونې سر ته وخوت او له ځان سره ېې فکر وکړ: "زه باید تر ټولو عقل مند واوسم خو دلته زما زوی تر ما ډېر هوښیار و." انانسي په دې خبره دومره غوسه شو او د عقل څخه ډک خټين لوښی یې له ونې راګوزار کړ.

##
لوښی پر ځمکې ټوټه ټوټه شو او عقل هر چا ته وړیا ورسېده. نو همدا وه، چې خلکو کرنه، د ټوکرو اوبدنه، د اوسپنې څخه ګټه اخېستنه او نور ټول هغه څه زده کړ، چې خلک ېې اوس ترسره کولای شي.

##
* License: [CC-BY]
* Text: Ghanaian folktale
* Illustration: Wiehan de Jager
* Translation: Zahidullah Abid
* Language: ps
