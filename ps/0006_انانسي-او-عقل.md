# انانسي او عقل

##
په پخوا زمانو کې خلک په هیڅ هم نه پوهېدل. دوی نه پوهېدل چې فصلونه څنګه وکري، یا څنګه ټوکر و اوبدي، یا د اوسپنې وسایل څنګه جوړ کړي. په آسمان کې د نیام خدای د نړۍ په اړه ډېره پوهه او عقل لره. هغه یې د خټو څخه جوړ په یوه لوښي کې خوندي ساتلی و.

##
یوه ورځ، نیام پرېکړه وکړه چې یاده د عقل کڅوړه انانسي ته ورکړي. هرکله به چې انانسي د خټو لوښي ته کتل، نو یو څه به یې ترې نوي زده کول. دا ډېره په زړه پورې وه!

##
لالچی انانسي فکر وکړ، "زه به دا لوښی د یوې لوړې ونې په سر کې پټ وساتم. بیا به دا ټول زما شي!" یو اوږد تار یې وغځولو، د خټې د لوښي څخه یې تار چارچاپېره راتاو کړ او په خپلې خېټې پورې یې وتاړه. هغه ونې ته په پورته کېدلو پیل وکړ. خو ونې ته پورته کېدل ستونزمن وو، هغه ځکه چې د پورته کېدو پر مهال به یې لوښی هر وخت د زنګونونو سره لږېده.

##
هر وخت به د انانسي کشر زوی د ونې لاندې ولاړ ؤ او دا صحنه به یې لیدله، هغه به ویل، “ايا دا به اسانه نه وي چې دا لوښی يې په خپلې شا پورې تړلی وای؟” انانسي هڅه وکړه د خټو لوښی چې د عقل څخه ډک دی، په خپلې شا پورې وتړي، او دا ډېره اسانه لاره وه.

##
په ډېر لږ وخت کې هغه د ونې سر ته وختلو. خو بیا ودرېد او فکر یې وکړ: "زه باید د ټول عقل خاوند وی، خو دلته زما زوی زما څخه ډېر هوښیار ؤ!" انانسي په دې خبره دومره غوسه شو چې د خټو لوښی یې له ونې لاندې راوغورځاوه.

##
لوښی په ځمکه ټوټه ټوټه شوه. عقل د هرچا سره د شریکولو په موخه وړیا شو. او هغه و چې خلکو کرنه، د ټوکر اوبدل، او د اوسپنې وسایل جوړول او نور ټول هغه څه زده کړل چې اوس خلک پرې پوهیږي.

##
* License: [CC-BY]
* Text: Ghanaian folktale
* Illustration: Wiehan de Jager
* Translation: Zahidullah Abid
* Language: Pashto
