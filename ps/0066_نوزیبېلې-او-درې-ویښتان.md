# نوزیبېلې او درې ویښتان

##
په ډېرو پخوا زمانو کې درې نجونې د لرګيو را ټولولو لپاره دباندې ووتلې.

##
دا چې ورځ ګرمه وه، نو دوی د کلي لاندې سیند ته ولاړې، چې ولامبي. دوى د اوبو منځ کې لمبلې او لوبې ېې کولې.

##
ناڅاپه د دوی فکر ته راغلل، چې ناوخته دی نو په چټکۍ سره بیرته د کلي په لور روانې شوې.

##
هغوى کور ته نږدې شوې وې چې نوزیبېلې خپل لاس غاړې ته ور وړ، ګوري چې د غاړکۍ یې هېره کړې ده. هغې خپلو ملګرو ته وویل: هیله کوم له ما سره راشئ! خو هغوى وويل: "ډېر ناوخته دی."

##
نو نوزیبېلې یوازې سیند ته ولاړه، خپله غاړه کۍ یې پیدا کړه او په چټکۍ سره د کور په لور روانه وه چې په تيارو کې ورکه شوه.

##
په لاره کې یې يوه روښنايي وليده چې له یوه کوچني کور څخه راوځي. هغه د روښنايي په لور ورغله. يوه دروازه يې پیدا کړه او ويې ټکوله.

##
عجيبه دا وه چې نوزیبېلې ته یو سپي دروازه خلاصه کړه او ویې ویل: ته څه غواړې؟ نوزیبېلې وویل: زه ورکه شوې یم او د خوب لپاره ځای ته اړتیا لرم. سپي وویل: دننه راشه، ګنې خورم دې! نوزیبېلې دننه ورغله.

##
وروسته سپي وویل: زما لپاره خواړه پاخه کړه! هغې وویل: مګر ما د سپي لپاره هېڅکله پخلی نه دی کړی. سپي وویل: پخوې یې یا ودې خورم! نوزیبېلې د سپي لپاره خواړه چمتو کړل.

##
وروسته سپي وویل: "زما لپاره د خوب ځای تیار کړه" نوزیبېلې ځواب ورکړ، ما د سپي لپاره هېڅکله د خوب ځای نه دی تیار کړی. سپي وویل: "ځای تیاروې یا ودې خورم" نو نوزیبېلې د خوب ځای هم تیار کړ.

##
هره ورځ هغه مجبوره وه چې خواړه پاخه کړي، جارو وکړي او د سپي لپاره جامې ومینځي. بلاخره یوه ورځ سپى وویل: "نوزیبېلې، زه نن د ملګرو ليدو ته ځم. مخکې له دې چې زه بېرته راشم، کور جارو کړه، خواړه پاخه کړه او زما کالي ومینځه."

##
څنګه چې سپی ووت، نوزیبېلې د خپل سر څخه درې ویښتان را واخېستل. هغې یو ویښته د کټ لاندې کېښود، یو یې د دروازې تر شا کېښود او يو یې په جونګړه کې کېښوده او په ډېرې چټکۍ سره خپل کورته په منډ ولاړه.

##
کله چې سپی راغئ، نو نوزیبېلې یې لټوله او غږ یې وکړ: "نوزیبېلې چېرته یې؟" لومړني ویښته وویل: "زه دلته یم د کټ لاندې" دوهم وویل: "زه دلته یم د دروازې شا ته،" درېیم وویل: "زه دلته یم په جونګړه کې."

##
وروسته سپی پوه شو چې نوزیبېلې له هغه سره دوکه کړې ده. نو تر کلي پورې په منډه منډه راغی. خو د نوزیبېلې ورور له غټ لرګي سره په تمه ولاړ و، سپي چې د نوزیبېلې ورور وليد، بېرته وګرځيد او لرې ولاړ. نور تر اوسه لا لیدل شوی نه دی.

##
* License: [CC-BY]
* Text: Tessa Welch
* Illustration: Wiehan de Jager
* Translation: Darakhte Danesh
* Language: ps
