# د نیا سره په رخصتیو کې

##
زمري او وږمې د خپل پلار سره په ښار کې ژوند کاوه. دوی رخصتیو ته سترګې په لار وو. نه یوازې دا چې ښوونځی رخصت و، بلکې ځکه چې دوی د خپلې نیا لیدو ته تللي وو. د هغوی نیا یو لوی جهيل ته نږدې، د کب نیونې په کلي کې ژوند کاوه.

##
زمری او وږمه ډیر خوشحال وو ځکه چې دا دوی لپاره مناسب وخت چې خپله نیا وګوري. د تګ څخه یوه شپه مخکې، دوی خپل بیګونه ډک کړل او د نیا کلي ته د اوږد سفر لپاره چمتو شول. دوی ته خوب نه ورتلو او ټوله شپه یې د رخصتۍ په اړه خبرې کولې.

##
سهار په وخت، دوی د خپل پلار په موټر کې کلي ته روان شول. دوی په لار کې له غرونو، وحشي ځناورو او د چای د کښتونو تیر شول. دوی په لاره کې نورې موټرې شمېرلې او سندرې به یې ویلې.

##
څه موده تېره نه وه چې ماشومان ستړي شول او ویده شول.

##
کله چې دوی کلي ته ورسېدل، نو پلار یې زمری او وږمه له خوبه راویښ کړل. دوی خپله نیا، زرغونه انا، پداسې حالت کې ولیدله چې د یوې ونې لاندې یې په یوې غالۍ استراحت کولو. هغه یوه پیاوړې او ښکلې ښځه وه.

##
زرغونه انا کور ته د هغوی هرکلی وکړ، نڅا یې وکړه او د خوښۍ سندرې یې وویلې. د هغې لمسیان د دې ډېر لیواله وو چې خپلې نیا ته هغه ډالۍ ورکړي کومې چې دوی له ښار څخه خپلې نیا ته راوړې وې. زمري چغې کړې چې "لومړی زما ډالۍ خلاصه کړه،" وږمې چغې کړې چې "نه، زما ډالۍ لومړی!"

##
وروسته له هغه چې نیا یې ډالۍ خلاصې کړې، زرغونه انا خپلو لمسیانو ته د دود مطابق د برکت دعا وکړه.

##
زمری او وږمه بیا له کور څخه دباندې ولاړل. دوی په پتنګانو او مرغانو پسې منډې وهل شروع کړل.

##
دوی به ونې ته پورته کېدل او د جهيل په اوبو کې یې شړپهار کولو.

##
کله چې تیاره شوه، نو دوی د ډوډۍ لپاره کور ته راغلل. د ډډوی خوراک یې لا پای ته نه و رسولی ، چې ویده شول!

##
بله ورځ، د دوی پلار بیرته ښار ته روان شو، او دوی یې د زرغونه انا سره پریښودل.

##
زمري او وږمې به له خپلې انا سره د کور په کارونو کې مرسته کوله. دوی به اوبه او د سوند لرګي راوړل. دوی به د چرګانو هګۍ راټولولې او له باغ څخه یې شنه سبزي هم راوړله.

##
زرغونه انا خپلو لمسیانو ته وروښودل چې څنګه کولی شي نرم اوګالي جوړ کړي، او د سټیو سره یې وخوري. هغې هغوی ته وښودله چې څنګه د کوکونټ وريجې تیارې، او بیا هغه له وریتو کبانو سره وخوري.

##
یو سهار، زمري د خپلې انا غواګانې څرولو ته بوتلې. غواګانې د یوه ګاونډي پټي ته واوختې. بزګر زمري ته په غوسه شو. هغه زمري ته ګواښ وکړ چې د هغه د حاصلاتو د خوړلو څخه غواګانې منع کړي. له هغې ورځې وروسته، زمري دا هڅه کوله چې غواګانې به یې بیا په ستونزه نه جوړوي.

##
په بله ورځ ماشومان د زرغونه انا سره بازار ته ولاړل. هغې په بازار کې د سبزیجاتو ، بورې او صابون پلورلو دوکان درلوده. وږمې خوښول چې پیرودونکو ته د توکو بیې ووایی. زمري به هغه توکي بسته کول چې پیرودونکو به اخیستي و.

##
د ورځې په پای کې دوی یوځای چای وڅښلو. دوی د انا سره د هغه پیسو په شمېرلو کې مرسته وکړه کومې چې هغې ګټلې وې.

##
خو د دوی رخصتۍ ډېر ژر پای ته ورسېدې او ماشومان باید بېرته ښار ته ولاړ شي. زرغونه انا زمري ته یوه خولۍ او وږمې ته یو جیکټ ورکړ. نیا یې د دوی د سفر لپاره ځینې خواړه بسته کړل.

##
کله چې د دوی پلار د دوی وړلو لپاره له ښاره بیرته راغئ، دوی نه غوښتل چې ښار ته ولاړ شي. ماشومانو له زرغونه انا څخه وغوښتل چې له دوی سره ښار ته ولاړه شي. نیا یې ورته وخندل او ورته ویې وویل: "زما عمر د ښار ندی، زه به تاسو ته په تمه یم چې بیا کله تاسو زما کلي ته راشئ."

##
زمري او وږمې دواړو یې نیا ته ټینګه غیږه ورکړه او مخه ښه یې ورسره وکړه.

##
کله چې زمری او وږمه بیرته ښوونځي ته ولاړل، دوی خپلو ملګرو ته د کلي د ژوند په اړه وویل. ځینو کوچنیانو احساس کاوه چې په ښار کې ژوند ښه دی. نورو احساس وکړ چې د کلي ژوند ښه دی. خو، دوی ټولو وویل چې د زمري او وږمې ډېره ښه انا ده!

##
* License: [CC-BY]
* Text: Violet Otieno
* Illustration: Catherine Groenewald
* Translation: Zahidullah Abid
* Language: ps
