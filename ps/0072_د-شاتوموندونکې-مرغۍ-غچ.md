# د شاتوموندونکې مرغۍ غچ

##
دا د نګیدي په نامه د شاتو د ځالو لارښود مرغۍ او د ګینګیل په نوم د یوه لالچي ځوان کیسه ده. یوه ورځ ګینګیل د ښکار لپاره بهر تللی و چې د نګیدي غږ یې واورېده. هغه خوشحاله شو چې د همدې مرغۍ پر مټ به د شاتو ځاله پیدا کړي، ودرېده او په ځیر سره غوږ شو، تر څو یې چې د خپل سر د پاسه د ونې په څانګو کې مرغۍ ولیدله. "چيټ-چيټ-چیټ،" وړې مرغۍ سندرې ويلې، یوې ونې ته یې ټوپ کړ، بیا بلې ونې ته والوتله "چیټ، چیټ، چیټ،" او همدارنګه نګیدي به هم وخت په وخت درېدله، ترڅو ډاډمنه شي چې ګینګیل يې تعقیبوي.

##
نیم ساعت وروسته، دوی د اينځر یوې لویې ونې ته ورسېدل. نګیدي په خوشالۍ سره د ونو په څانګو کې الوتنې کولې. ګینیګل ته ېې د سر په اشاره وویل راځه چې د شاتو د ځالې په پیدا کولو کې مرسته درسره وکړم، خو ولې دا ځنډېږي؟ ګینګیل د شاتو ګبين نه و لیدلى، خو پر نګیدي ېې باور درلود چې سمه لارښوونه به ورته کوي.

##
نو ګینیګل خپله د ښکار نیزه د ونې لاندې کېښوده، یو څو دانې وچ لرګي یې راټول کړل او اور یې بل کړ. کله چې اور ښه ولګېده، نو د اور په منځ کې یې یوه اوږده وچه لښته کېښوده. دا لښته د لوګي جوړولو ځانګړې لښته وه. هغه ونې ته په ختلو پیل وکړ او سګرټ یې په خوله کې نیولی و.

##
ډېر ژر يې د ګڼو مچيو غږونه واورېدل. مچۍ د ونې له تنې څخه راوتلې او دننه کېدلې. کله چې ګینګیل د مچیو ځالې ته ورسید، نو هغه د سګرټو لوګى ګبین ته وردننه کړ. مچۍ ډېرې غوسه او بې رحمه ښکارېدې. په بېړه راووتلې او وتښتېدلې، ځکه چې د دوی لوګی نه خوښېده – خو دوی په تګ تګ کې ګینګیل ښه سم وچیچه.

##
کله چې مچۍ له ځالې بهر شوې، ګینګیل د مچیو ځالې ته لاس دننه کړ. هغه د شاتو یو غټ ګبین راوویست چې ښه ډېر شات پکې و. ګینګیل په ډیر احتیاط سره هغه په کڅوړه کې واچوه، کڅوړه یې اوږې ته کړه او له ونې څخه په ښکته کېدو شو.

##
نګیدي د ګینګیل دا چاره په ځیر ځیر سره لیدله،. هغه په دې تمه وه، چې ګینګیل به د شاتو د ګبین یوه ټوټه نګیدي ته د شاتو د ځالې د ښودلو لپاره د مننې په توګه ورکړي. نګیدي له یوې څانګې څخه بلې څانګې ته والوته، ځمکې ته راټیټه شوه، بیرته پورته شوه. بالاخره د ونې څخه ښکته شو. نګیدي ګینګیل ته نږدې په یوه ډبره کښیناسته او د هغه د انعام د ترلاسه کولو انتظار یې کوه.

##
خو ګینګیل اور مړ کړ، خپله نېزه یې واخېسته او د کور په لور روان شو. نګیدي په غوسه غږ وکړ، "وک ټورر وک!" ګینګیل ودرېده، کوچنۍ مرغۍ ته یې وکتل او په لوړ غږ یې وخندل، مرغۍ ته یې وویل "ته شات غواړې؟ په رښتیا یې غواړې، زما ملګريه؟ هو!" "ټول کار خو ما وکړ، د اور بلولو لښتې مې راټولې کړې. نو زه بیا ولې دا خوندور شات له تا سره شریک کړم؟" دا خبره یې وکړه او روان شو. نګیدي ډېره غوسه شوه. د ګینګیل څخه د بدل اخېستلو لپاره ورسره هېڅ لاره نه وه، خو هغه به یوه ورځ خپل غچ هرومرو اخلي.

##
څو اوونۍ وروسته يوه ورځ ګینګیل بیا د نګیدي د شاتوموندونکې مرغۍ غږ واورېد. د هغه خوندور شات فکر ته راغلل او په ډېره لیوالتیا یې یو ځل بیا مرغۍ تعقیب کړه. دا ځل نګیدي ګینګیل د ځنګل یوې څنډې ته يوړ. نګیدي د اغزیو د چترۍ لاندې ودرېده. "آه،" ګینګل فکر وکړ. "چه د شاتو ګبین باید په دې ونه کې وي." هغه په ډېرې چټکۍ سره اور بل کړ او ونې ته په ختلو شو، په خوله کې یې سګرټ و. نګیدي ناسته وه او یوازې ننداره یې کوله.

##
ګینګیل ونې ته پورته شو، حیران شو چې ولې د تل په شان د مچیو غږ نه اوري. هغه له ځان سره فکر وکړ "شاید د ونې تل کې وي،" یوې بلې څانګې ته پورته شو. خو دا ځل د ګبینو پرځای له پړانګ سره مخ شو. پړانګ ډیر په غوسه و، چې د هغې خوب یې په بې رحمۍ سره خراب کړی و. پړانګ سترګې تنګې کړې، خوله یې خلاصه کړه، چې خپل خورا لوی او تېره غاښونه ښکاره کړي.

##
مخکې له دې چې پړانګ په ګینګیل حمله وکړي هغه له ونې څخه په چټکۍ ښکته شو. د ونې له څانګو یې ځمکې ته راټوپ کړ، او په منډه شو. ګینګیل نېکمرغه ه و ځکه چې پړانګ ستړی و او دومره وس پکښې نه و چې د ګینګیل پسې منډې وکړي او هغه ونیسي، له دې سره ګینګیل خوندي پاته شو او عبرت ېې واخېست. نګیدي هم خوشحاله وه چې له ګینګیل ېې خپل غچ واخیسته.

##
له همدې امله کله چې ماشومان دا کیسه اوري د ګینګیل او نګیدي پېښه ېې ذهن ته راځي او د شاتو را ټولولو وروسته یوه برخه لارښوود مرغۍ ته ورکوي.

##
* License: [CC-BY]
* Text: Zulu folktale
* Illustration: Wiehan de Jager
* Translation: Zahidullah Abid
* Language: ps
