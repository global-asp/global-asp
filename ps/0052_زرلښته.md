# زرلښته

##
کله چې د زرلښتې مور مړه شوه، نو هغه ډېره خفه وه. د زرلښتې پلار د خپلې لور د پاملرنې لپاره ډېره هڅه وکړه. ورو ورو، دوی د زرلښتې د مور پرته، بیا د خوښۍ احساس کول زده کړل. دوی به هر سهار راغونډیدل او د راتلونکې ورځې په اړه به یې خبرې کولې. هر ماښام به يې په ګډه ډوډۍ خوړله. د لوښو د پرېمنځلو وروسته، به د زرلښتې پلار د هغې سره د کورنۍ دندې په ترسره کولو کولو کې مرسته کوله.

##
یوه ورځ، د زرلښتې پلار د معمول څخه لږ ناوخته کور ته راغئ. پلار یې غږ که "زما لورې! چېرته یې؟" زرلښتېې د خپل پلار په لور ورمنډه کړه. زرلښته ودرېده، کله یې چې ولیدل چې د هغې پلار د یوې ښځې لاس نیولی. پلاریې په خندا ورته وویل: "زما لورې! زه غواړم چې ته له یو ځانګړي کس سره ووینې،. دا انیتا ده."

##
انیتا وویل: "سلام زرلښتې، ستا پلار ماته ستا په اړه ډیر څه ویلي ؤ." خو زرلښتې نه وخندل او نه يې د انجلۍ لاس ونیو. د زرلښتې پلار خوشحاله و. هغه د ګډ ژوند تېرولو په اړه، او دا چې د ګډ ژوند له امله به د دوی ژوند څومره ښه وي، خبرې وکړې. هغه وويل: "زما لورې! زه هيله لرم چې ته به انيتا د خپلې مور په توګه ومنې."

##
د زرلښتې ژوند بدل شو. هغې په سهار کې د خپل پلار سره ناستې لپاره وخت نه درلود. انیتا به هغې ته د کور دومره ډېر د کور کارونه ورکول چې د ډېرې ستړیا له امله به یې ماښام د ښوونځي کورنۍ دنده هم نه شوه کولی. زرلښته به د ډوډۍ خوړلو وروسته ویده کېدله. د هغې یوازینۍ ارامي هغه رنګینه کمپله وه چې مور یې ورته ورکړې وه. د زرلښتې پلار پدې نه پوهېده چې لور یې ناخوښه ده.

##
څو میاشتې وروسته، د زرلښتې پلار دوی ته وویل چې هغه به د یو څه مودې لپاره بل چېرته ځي. هغه وویل: "زه باید د خپلې دندې لپاره سفر وکړم." "مګر زه پوهیږم چې تاسو به د یو بل سره مرسته وکړئ." زرلښته ډېره خفه شوه، خو د پلار یې ورپام نه شو. انيتا هيڅ ونه ويل. هغه هم خوشحاله نه وه.

##
د زرلښتې ژوند په خرابېدو شو. کله به یې چې د کور کارونه ونه کړل، او یا به یې کوم شکایت وکه، انیتا به هغه وهله. د شپې به انیتا ډیری خواړه خوړل، او زرلښتې ته به یې لږ خواړه پریښودل. زرلښته به هره شپه د خپلې مور کمپلې په غېږ کې نیولو سره په ژړا ژړا ویده کېده.

##
یو سهار، په زرلښتې ناوخته شو چې له خوبه پورته شي. انیتا په هغې چیغې وکړې "ته لټه انجلۍ!". انیتا، زرلښته له کټ څخه لاندې راوغورځوله. زرلښتې ته ډېره ارزښت لرونکې کمپله په مېخ کې ونښته او دوه ټوټې شوه.

##
زرلښته ډیره خپه وه. هغې پرېکړه وکړه چې له کوره وتښتي. هغې د خپلې مور د کمپلې ټوټې واخیستې، یو څه خواړه یې واخیستل، او له کوره ووتله. هغې هغه لاره تعقیب کړه، په کومه لاره یې چې پلار تللی ؤ.

##
کله چې ماښام شو، نو هغه یوې ویالې ته نږدې یوې لوړې ونې ته وختله او د ونې په څانګو کې یې د ځان لپاره د خوب ځای جوړ کړ. کله چې ویده شوه، نو په خوب کې له ځان سره خبرې شروع کړې: "مورې، مورې، مورې، تا زه پرېښودم، تا زه پرېښودم، او هیڅکله بیرته راونه ګرځېدلې. پلار مې زما سره نوره مینه نه لري. مورې، ته کله بیرته راځې؟ تا زه پرېښودم."

##
بل سهار، زرلښتې بیا د سندرې ویل پیل کړل. کله چې ښځې د ویالې غاړې ته د جامو مینځلو لپاره راغلې، د دوی پام شو چې د لوړې ونې څخه د غمجنې سندرې اواز راځي. دوی لومړی فکر کاوه چې دا یوازې باد دی چې د ونې د پاڼو رپولو له امله اوازونه کوي، دوی خپل کار ته دوام ورکړ. خو یوې ښځې سندرې ته په ډېر غور سره غوږ نیولی ؤ.

##
یادې ښځې ونې ته وکتل. کله چې هغې یوه انجلۍ او د رنګینه کمپلې ټوټې ولیدلې، نو چیغې یې کړې، "زرلښتې!، زما د ورور لورکۍ!" نورو ښځو هم د کالیو پرېمینځل ودرول، او د زرلښتې سره یې مرسته وکړه چې له ونې څخه راښکته شي. د هغې ترور دغه کوچنۍ انجلۍ په غېږ کې ونیوله او د هغې د غلې کولو هڅه یې وکړه.

##
د زرلښتې ترور هغه خپل کور ته یوړله. هغې زرلښتې ته ګرم خواړه ورکړل، او هغه یې د خپلې مور د کمپلې سره په کټ کې ویده کړله. د شپې زرلښتې ډېر وژړل او ویده شوه. مګر دا اوښکې یې د راحت اوښکې وې. هغه پوهېده چې د هغې ترور به د هغې سمه پالنه وکړي.

##
کله چې د زرلښتې پلار کور ته راستون شو، نو ویې لیدل چې په کوټه کې څوک نشته. هغه په دردمن زړه وپوښتل "څه خبره ده، انیتا؟" هغې ورته ځواب ورکړ، چې زرلښته له کوره تښتېدلې ده. هغې وویل: "ما غوښتل چې هغه زما درناوی وکړي. مګر شاید زه ډیره جدي وم." د زرلښتې پلار له کوره ووت او د ویالې په لور روان شو. هغه د خپلې خور کلي ته ولاړ، ترڅو معلومه کړي چې که د هغه خور زرلښته لیدلي وي.

##
زرلښتې د خپلې ترور د لورګانو سره لوبې کولې، چې پلار یې د لرې څخه تر سترګو شو. زرلښتې ویره درلوده چې پلار به یې ورته په غوسه وي، نو هغه کور ته ولاړه تر څو له پلاره پټه شي. خو د هغې پلار هغې ته ورغئ او ورته یې وویل: " زرلښتې ، تا د ځان لپاره یوه ښه مور موندلې ده، هغه چې له تا سره مینه لري او تا درک کوي، زه په تا ویاړم او له تاسره مینه لرم." دوی دواړو پدې سلا وکړه چې زرلښته به د خپلې ترور سره تر هغه وخته اوسېږي تر څو چې د زرلښتې خوښه وي.

##
د هغې پلار به هره ورځ د زرلښتې لیدو ته راته. ډېر وخت وروسته، د هغې پلار د انیتا سره یو ځای راغئ. هغې د زرلښتې لاس په خپل لاس کې ونیولو. انیتا ورته وویل "زه ډېره بخښنه غواړم، کوچنۍ، زه په غلطه وم،" هغې وژړل. "ایا تاسو ماته یو ځل بیا وار راکوئ چې بیا هڅه وکړم؟" زرلښتې خپل پلار او د هغه اندېښمن مخ ته وکتل. بیا هغه ورو ورو د انیتا خواته ورغله او د انیتا څخه یې خپل لاسونه راچاپېر کړل.

##
بله اونۍ انیتا، زرلښتې ته، د هغې ترور او د ترور لورګانو ته د ډوډۍ خوړلو خپل کور ته بلنه ورکړه. څه اختر! انیتا د زرلښتې د خوښې خواړه چمتو کړي و، ټولو کافي خواړه وخوړل. بیا ماشومانو لوبې وکړې، او لویانو مرکې وکړې. زرلښتې د ډېرې خوښۍ احساس کولو. هغې پریکړه وکړه چې ډیر ژر به بیرته خپل کور ته راستنه شي، او د خپل پلار او میرې سره به ګډ ژوند پیل کړي.

##
* License: [CC-BY]
* Text: Rukia Nantale
* Illustration: Benjamin Mitchley
* Translation: Zahidullah Abid
* Language: ps
