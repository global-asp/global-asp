# Nozibele og de tre hårstråene

##
For lenge, lenge siden gikk tre jenter ut for å samle ved.

##
Det var en varm dag så de gikk ned til elven for å svømme. De lekte og plasket og svømte i vannet.

##
Plutselig merket de at det var blitt sent. De skyndte seg tilbake til landsbyen.

##
Da de var nesten hjemme la Nozibele hånden på halsen. Hun hadde glemt halsbåndet! "Vær så snill og dra tilbake sammen med meg!" tryglet hun vennene sine. Men vennene hennes sa at det var for sent.

##
Så Nozibele gikk tilbake til elven alene. Hun fant halsbåndet og skynde seg hjem. Men hun gikk seg vill i mørket.

##
I det fjerne så hun lys som kom fra en hytte. Hun løp mot hytta og banket på døra.

##
Så forundret hun ble da det var en hund som åpnet døra og sa: "Hva er det du vil?" "Jeg har gått meg vill og trenger et sted å sove", sa Nozibele. "Kom inn, ellers biter jeg deg!" sa hunden. Så Nozibele gikk inn.

##
Da sa hunden: "Lag mat for meg!" "Men jeg har aldri laget mat for en hund før", svarte hun. "Lag mat, ellers biter jeg deg!" sa hunden. Så Nozibele laget litt mat til hunden.

##
Da sa hunden: "Re opp sengen for meg!" Nozibele svarte: "Jeg har aldri redd opp sengen for en hund." "Re opp sengen, ellers biter jeg deg!" sa hunden. Så Nozibele redde opp sengen.

##
Hver dag måtte hun lage mat og feie og gjøre rent for hunden. Så en dag sa hunden: "Nozibele, i dag må jeg besøke noen venner. Fei huset, lag mat og gjør rent tingene mine før jeg kommer tilbake."

##
Så snart hunden var dratt tok Nozibele tre hårstrå fra hodet sitt. Hun la ett hårstrå under senga, ett bak døra, og ett i innhegningen. Så løp hun hjem så fort hun orket.

##
Da hunden kom tilbake, lette han etter Nozibele. "Nozibele, hvor er du?" ropte han. "Jeg er her, under senga", sa det første hårstrået. "Jeg er her, bak døra", sa det andre hårstrået. "Jeg er her, i innhegningen", sa det tredje hårstrået.

##
Da skjønte hunden at Nozibele hadde lurt ham. Så han løp og løp hele veien til landsbyen. Men der ventet brødrene til Nozibele med store kjepper. Hunden snudde seg og løp bort, og han har ikke blitt sett siden.

##
* License: [CC-BY]
* Text: Tessa Welch
* Illustration: Wiehan de Jager
* Translation: Espen Stranger-Johannessen
* Language: no
