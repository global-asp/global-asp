# Simbegwire

##
Amikor Simbegwire anyukája meghalt, a lány nagyon szomorú volt. Az apukája mindent megtett Simbegwire-ért. Lassan megtanulták, hogyan legyen újra boldogok Simbegwire anyukája nélkül. Minden reggel leültek és megbeszélték, hogy milyen napjuk lesz. Minden este együtt készítettek vacsorát. Miután elmosogattak, az apa segített Simbegwire házi feladatában.

##
Egy nap Simbegwire apukája később jött haza a szokásosnál. "Hol vagy gyermekem?" - hívta a lányát. Simbegwire futott az apukájához, de félúton hirtelen megállt, mert észrevette, hogy az apukája egy nő kezét fogja. "Szeretném, ha megismerkednél egy különleges emberrel kislányom. Ő Anita." - mondta az apa mosolyogva.

##
"Szia Simbegwire! Apukád már sokat mesélt rólad." - mondta Anita. A nő nem mosolygott és nem is fogta meg a kislány kezét. Simbegwire apukája azonban nagyon izgatott és boldog volt. Arról beszélt, hogy hogyan fognak hárman együtt élni, milyen jó lehetne az életük. "Kislányom remélem, hogy elfogadod Anitát és anyukádként tekintesz majd rá." - mondta.

##
Simbegwire élete megváltozott. Anita olyan sok házimunkát adott neki, hogy már nem volt ideje arra sem, hogy reggelente az apukájával beszélgessen. Olyan fáradt volt, hogy esténként nem tudta megírni a házi feladatát. Vacsora után egyenesen aludni ment. Az egyetlen dolog, ami megnyugtatta az az anyukájától kapott színes paplan volt. Úgy tűnt, Simbegwire apukája észre sem vette, hogy a lánya milyen boldogtalan volt.

##
Pár hónappal később Simbegwire apukája bejelentette, hogy egy időre el kell utaznia. "El kell utaznom a munkám miatt" - mondta az apa - "De tudom, hogy addig vigyázni fogtok egymásra." Simbegwire szája legörbült, de az apa nem vette észre. Anita nem szólt egy szót sem, de ő sem örült a hírnek.

##
Simbegwire élete még rosszabbá vált. Ha nem fejezte be a házimunkát időben, vagy panaszkodni mert, Anita megverte. Vacsoránál a nő majdnem mindent megevett, Simbegwire-nek csak a maradék jutott. Simbegwire az anyukája paplanját ölelve sírta magát álomba minden este.

##
Egyik reggel Simbegwire későn ébredt. "Te lusta lány!" - kiabálta Anita. Kirántotta Simbegwire-t az ágyból. A gyönyörű paplan beakadt egy szögbe és kettészakadt.

##
Simbegwire nagyon elszomorodott. Elhatározta, hogy elszökik otthonról. Összeszedte a paplan darabjait, bepakolt egy kis ételt és elment otthonról. Arra indult el, amerre apja is ment.

##
Amikor beesteledett, egy kis patak melletti fára mászott és az ágak között készített magának ágyat. Elalvás előtt, így énekelt: "Anyaa, anyaa, anyaa, elhagytál engem. Elhagytál engem és nem jöttél vissza. Apa nem szeret többé. Anya, mikor jössz vissza? Elhagytál engem."

##
Másnap reggel, Simbegwire újra elénekelte a dalt. Asszonyok jöttek, hogy a patakban mossanak. Meghallották a magas fáról jövő szomorú dalt. Azt gondolták, hogy csak a szél játszik a levelekkel, ezért folytatták tovább a munkát. Egyikük azonban újra figyelni kezdte az éneket.

##
A nő felnézett a fára. Amikor meglátta a gyermeket és a színes paplant, így kiáltott: "Simbegwire, a bátyjám gyermeke!" A többi nő is abbahagyta a mosást és segítettek Simbegwire-nek, hogy le tudjon mászni a fáról. A nagynéni megölelte a lányt és nyugtatgatni kezdte.

##
Simbegwire nagynénje elvitte magához a gyermeket. Adott neki meleg ételt, és lefektette egy ágyba az anyukája paplanjával együtt. Aznap este Simbegwire ismét sírva aludt el. De ezek a könnyek a megkönnyebbülés könnyei voltak. Tudta, hogy a nagynénje vigyázni fog rá.

##
Amikor Simbegwire apukája hazatért, lánya szobáját üresen találta. "Mi történt Anita?"- kérdezte szomorúan. A nő elmondta, hogy Simbegwire elszökött otthonról. "Azt akartam, hogy tiszteljen engem" - magyarázta - "De lehet, hogy túl szigorú voltam." Simbegwire apja elindult otthonról és a patak irányába ment. Elment a húga falujába, hogy megkérdezze tőle, hátha látta Simbegwire-t.

##
Simbegwire éppen az unokatestvéreivel játszott, amikor meglátta az apukáját. Nagyon félt, hogy mérges lesz, ezért befutott a házba, hogy elbújjon. De az apukája utána ment és így szólt: "Simbegwire, megtaláltad a tökéletes anyukát magadnak. Ő szeret és megért téged. Büszke vagyok rád és nagyon szeretlek." Megegyeztek abban, hogy Simbegwire addig maradhat a nagynénjénél, ameddig csak akar.

##
Az apukája minden nap meglátogatta. Egyszer Anitát is magával vitte. Anita megfogta Simbegwire kezét. "Nagyon sajnálom kicsikém, nagyot hibáztam." - sírt a nő - "Megengeded, hogy újra megpróbáljam?" Simbegwire az apukájára nézett, aki nagyon aggódott. A lány lassan előre lépett és megölelte Anitát.

##
A következő héten Anita meghívta vacsorára Simbegwire-t, az unokatestvéreit és a nagynénjét. Mekkora lakoma volt! Anita elkészítette Simbegwire minden kedvenc ételét és addig ettek, amíg beléjük fért. Ezután a gyerekek játszottak, a felnőttek pedig beszélgettek. Simbegwire olyan boldog volt, hogy felbátorodott és elhatározta, hogy hamarosan hazaköltözik, hogy együtt élhessen az apukájával és a mostoha anyukájával.

##
* License: [CC-BY]
* Text: Rukia Nantale
* Illustration: Benjamin Mitchley
* Translation: Boglárka Vermeki
* Language: hu
