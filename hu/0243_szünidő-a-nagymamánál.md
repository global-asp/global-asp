# Szünidő a nagymamánál

##
Odongo és Apiyo a városban éltek az apukájukkal. Alig várták már, hogy szünidő legyen. Nem csak azért, mert akkor az iskola zárva volt, hanem azért is, mert meglátogathatták a nagymamájukat. A nagymama egy halászfaluban élt, nem messze egy hatalmas tótól.

##
Odongo és Apiyo nagyon izgatottak voltak, amikor eljött az idő, hogy újra meglátogathassák a nagymamájukat. Az utazás előtti este bepakolták a táskájukat és felkészültek a hosszú útra. Aznap este nem tudtak aludni, egész éjjel a szünidőről beszélgettek.

##
Másnap korán reggel, apukájuk autójával indultak a faluba. Útközben elhaladtak hegyek, vadállatok és teaültetvények mellett. Számolták az autókat és énekeltek.

##
Egy idő után a gyerekek elfáradtak és elaludtak.

##
Odongót és Apiyót az apukájuk akkor ébresztette fel, amikor már a faluba értek. A nagymamájukat, Nyar-Kanyadát egy fa alatti matracon pihenve találták. Nyar-Kanyada Luo nyelven azt jelenti, hogy "a kanyadai nép lánya". Erős és gyönyörű asszony volt.

##
Nyar-Kanyada behívta őket a házba és boldogan táncolt és énekelt körülöttük. Az unokái alig várták, hogy odaadják neki az ajándékokat, amiket hoztak. "Először az enyémet nyisd ki!" - mondta Ondogo. "Nem, először az enyémet!" - mondta Apiyo.

##
Miután kibontotta az ajándékokat, Nyar-Kanyada hagyományos módon megáldotta unokáit.

##
Azután Odongo és Apiyo kimentek a kertbe. Lepkéket és madarakat kergettek.

##
Fára másztak és a tóban pancsoltak.

##
Amikor besötétedett, hazamentek vacsorára. Elaludtak, mielőtt befejezték volna a vacsorát.

##
Másnap az apukájuk visszament a városba, így Nyar-Kanyadával egyedül maradtak.

##
Odongo és Apiyo segítettek a nagymamájuknak a ház körüli munkákban. Hoztak vizet és tűzifát. Összeszedték a tojást a tyúkoktól és bevitték a zöldséget a kertből.

##
Nyar-Kanyada megtanította nekik, hogyan készül a pörkölt puliszkával és a sült hal kókuszos rizzsel.

##
Egy reggel Odongo elvitte a nagymama teheneit legelni. A tehenek berohantak a szomszéd tanyájára. A gazda nagyon haragudott Odongóra. Azzal fenyegette, hogy megtartja a teheneket, mert megették a növényeit. Ettől kezdve a fiú nagyon figyelt rá, hogy a tehenek ne kerüljenek újra bajba.

##
Egy nap a gyerekek és a nagymama elmentek a piacra. A nagymamának volt egy standja, ahol zöldséget, cukrot és szappant árult. Apiyo szerette a vevőknek megmondani az árakat. Ondogo pedig a csomagolásban segített.

##
A nap végén együtt teáztak és segítettek a nagymamának megszámolni a pénzt, amit kerestek.

##
De hamarosan vége lett a szünetnek és a gyerekeknek vissza kellett menniük a városba. Nyar-Kanyada Odongónak egy sapkát, Apiyónak pedig egy pulóvert adott. Az útra ételt pakolt nekik.

##
Amikor az apukájuk megérkezett, hogy elvigye őket, a gyerekek nem akartak elmenni. Kérlelték a nagymamát, hogy menjen velük a városba. "Én már túl öreg vagyok a városhoz. Itt fogok rátok várni, amikor legközelebb a falumba jöttök" - mondta mosolyogva.

##
Odongo és Apiyo szorosan megölelték és elköszöntek tőle.

##
Amikor Odongo és Apiyo visszamentek az iskolába, elmesélték barátaiknak, hogy milyen az élet falun. Néhányan úgy érezték, hogy a városi élet jó, mások úgy gondolták, hogy a falusi jobb. Abban viszont mindenki egyetértett, hogy Odongónak és Apiyónak csodálatos nagymamája van.

##
* License: [CC-BY]
* Text: Violet Otieno
* Illustration: Catherine Groenewald
* Translation: Boglárka Vermeki
* Language: hu
