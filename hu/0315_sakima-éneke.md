# Sakima éneke

##
Sakima a szüleivel és négy éves húgával élt együtt. Egy gazdag ember földjén éltek, nádfedeles házuk egy fasor végén állt.

##
Amikor Sakima három éves volt, elvesztette a látását egy betegség miatt. Sakima nagyon tehetséges fiú volt.

##
Sok olyan dolgot tudott, amit más hat éves gyermek nem. Például tudott nyugodtan ülni és fontos dolgokról beszélni a falu idősebb tagjaival.

##
Sakima szülei a gazdag ember házában dolgoztak. Minden nap korán mentek el és későn értek haza. Sakima egész nap egyedül volt a húgával.

##
A fiú nagyon szeretett énekelni. "Hol tanulod ezeket a dalokat Sakima?" - kérdezte egy nap az anyukája.

##
"Csak úgy jönnek. A fejemben hallom, majd eléneklem őket." - válaszolta Sakima.

##
Sakima szeretett a húgának énekelni, főleg akkor, amikor a lány éhes volt. A húga pedig szívesen hallgatta tőle a kedvenc dalát. Táncolt is a nyugtató dallamokra.

##
"El tudod még egyszer énekelni Sakima?" - kérlelte a fiút testvére. Sakima újra és újra elénekelte a dalt.

##
Egy este, amikor a szüleik hazaértek, nagyon csendben voltak. Sakima tudta, hogy valami nincs rendben.

##
"Mi a baj anya, apa?" - kérdezte a fiú. Sakima megtudta, hogy a gazdag ember fia elveszett. A férfi nagyon szomorú és magányos volt.

##
"Énekelhetnék neki. Attól talán újra boldog lenne." - mondta a szüleinek a fiú. De a szülei elutasították ezt az ötletet. "Ő egy nagyon gazdag ember, te pedig csak egy vak kisfiú vagy. Gondolod, hogy a dalod segítene neki?"

##
De Sakima nem adta fel. A kishúga is támogatta. "Sakima dalai mindig megnyugtatnak, amikor éhes vagyok. A gazdag embert is meg fogják nyugtatni." - mondta a lány.

##
Másnap Sakima megkérte a húgát, hogy vezesse el a gazdag ember házához.

##
Egy ablak alá állt, és elkezdte énekelni a kedvenc dalát. Hamarosan a gazdag ember feje megjelent a nagy ablakban.

##
A munkások is abbahagyták, amit éppen csináltak, és Sakima gyönyörű dalát hallgatták. "Senki nem tudta megvigasztalni a főnököt." - szólalt meg egyikük - "Honnan gondolja ez a vak fiú, hogy majd neki sikerülni fog?"

##
Sakima befejezte a dalát, és már indulni készült, amikor a gazdag ember kirohant utána. "Kérlek, énekelj még egyet!" - mondta.

##
Ebben a pillanatban jelent meg két férfi hordágyat cipelve. Összeverve, az út szélén hagyva találták meg a gazdag ember fiát.

##
A gazdag ember nagyon boldog volt, hogy újra láthatja gyermekét. Amiért Sakima megvigasztalta őt, jutalomképpen fiával együtt a vak fiút is kórházba vitte. Így Sakima visszanyerhette a látását.

##
* License: [CC-BY]
* Text: Ursula Nafula
* Illustration: Peris Wachuka
* Translation: Boglárka Vermeki
* Language: hu
