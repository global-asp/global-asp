# Andiswa Futbaal Star

##
Andiswa did a wach di bwaai pikni dem plie futbaal. Shi wish shi kuda plie wid dem. Shi aks di kuoch ef shi kyan praktis wid dem.

##
Di kuoch kimbo. "A da skuul ya, onggl bwaai pikni wi mek plie futbaal," im se.

##
Di bwaai pikni dem tel ar fi go plie netbaal. Dem se netbaal a fi di gyal pikni dem an futbaal a fi di bwaai pikni dem. Andiswa did beks.

##
Di neks die, di skuul did av wahn big futbaal mach. Di kuoch did a fret kaaz im bes plieya did sik an kudn plie.

##
Andiswa ron go tu di kuoch an a beg im fi mek shi plie. Di kuoch neva nuo we fi du. Den im mek op im main fi Andiswa kom pan di tiim.

##
A did wahn aad giem. Nobadi no skuor no guol aal wen a aaf taim.

##
Ina di sekan aaf a di mach wan a di bwaai pikni paas di baal gi Andiswa. Shi ron faas-faas tuwaadz di guol. Shi kik di baal aad an skuor a guol.

##
Di kroud chier loud-loud wid eksaitment. Fram da die de, dem mek gyal pikni staat plie futbaal a di skuul.

##
* License: [CC-BY-NC]
* Text: Eden Daniels
* Illustration: Eden Daniels
* Translation: Georgette McGlashen
* Language: jam
