# Sakiima Sang

##
Sakiima did liv wid im pierens dem an im fuor iez uol sista. Dem did liv pan wan rich man lan. Dem tach ous did de a di en a wahn lain a chrii.

##
Wen Sakiima a did chrii iez uol, im get sik an im get blain. Sakiima a did wahn talentid bwaai pikni.

##
Sakiima du uoliip a tingz we ada siks iez uol bwaai pikni kudn du. Far instans, im kuda siddong wid di uol piipl dem fram di vilij an taak bout impuotant mattaz.

##
Sakiima pierens dem did wok a di rich man yaad. Dem lef out orli inna di maanin an kom bak liet inna di iivlin. Sakiima stie wid im likl sista.

##
Sakiima did lov fi sing sang. Wan die im mada aks im se, "A we yu lorn dem song de fram, Sakiima?"

##
Sakiima ansa se, "Dem jos kom tu mi, mama. Mi ier dem inna mi ed an den mi sing dem."

##
Sakiima laik wen im sing fi im likl sista, espeshali, ef shi did fiil onggri. Im sista uda lisn tu im a sing im fievarit sang. Shi wuda tek taim rak tu di myuuzik an it wuda mek shi kaam dong.

##
"Sing it agen an agen, Sakiima," im sista wuda beg im se. Sakiima wuda du it an sing it uova an uova agen.

##
Wan iivlin wen im pierens dem kom bak uom, dem did kwaiyat-kwaiyat. Sakiima did nuo se sopm did rang.

##
"A wa rang mama, papa?" Sakiima aks dem se. Sakiima fain out se di rich man son misn. Di man did fiil bad an laik im neva av nobadi.

##
"Mi kyan sing fiim. Im mait fiil api agen," Sakiima tel im pierens dem se. Bot im pierens dem neva pie im no main. "Im a wahn rich-rich man. Yu a jos wahn blain bwaai pikni. Yu tingk se yu sang kyan elp im?"

##
Bot Sakiima neva stap. Im likl sista bak im. Shi se, "Sakiima sang dem mek mi fiil beta wen mi onggri. Dem wi mek di rich man fiil beta tu."

##
Di neks die, Sakiima aks im likl sista fi kyari im go a di rich man yaad.

##
Im stan op anda wan big winda an staat fi sing im fievarit sang. Likl bai likl yu kuda si di rich man ed staat shuo chuu di big winda.

##
Di worka dem stap we dem a du. Dem lisn tu Sakiima nais sang. Bot wan man se, "Nobadi kudn komfat di baas. Da blain bwaai pikni ya tingk se im kyan komfat im?"

##
Sakiima di don sing im sang an ton roun fi lef. Bot di rich man ori op an se, "Du sing agen."

##
Siem taim, tuu man kom a kyari sumadi pan wan schrecha. Dem di fain di rich man son biit op an lef a ruod said.

##
Di rich man did api so til fi siim son agen. Im gi Sakiima a prezent kaaz im did komfat im. Im kyari im son an Sakiima go a aaspital so Sakiima kuda get bak im sait.

##
* License: [CC-BY]
* Text: Ursula Nafula
* Illustration: Peris Wachuka
* Translation: Georgette McGlashen
* Language: jam
