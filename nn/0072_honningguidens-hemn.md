# Honningguidens hemn

##
Dette er historia om Ngede, honningguiden, og ein grådig ung mann ved namn Gingile. Ein dag medan Gingile var ute på jakt kalla Ngede på han. Gingile fekk vatn i munnen ved tanken på honning. Han stoppa og lytta oppmerksamt, og leitte til han såg fuglen i greinene over hovudet sitt. "Tsjitikk, tsjitikk, tsjitikk", kvitteret den vesle fuglen i det han flaug til det neste treet, og det neste. "Tsjitikk, tsjitikk, tsjitikk", kallet han, og stoppet innimellom for å forsikra seg om at Gingile følgde etter.

##
Etter ein halvtime nådde dei eit stort vilt fikentre. Ngede hoppa rundt som ein galen blant greinene. Han slo seg ned på ei grein og strekte hovudet mot Gingile som om han sa: "Her er det! Kom no! Kvifor brukar du så lang tid?" Gingile kunne ikkje sjå nokre bier frå under treet, men han stolte på Ngede.

##
Så Gingile la spydet sitt ned under treet, og samla nokre tørre kvister og tende eit lite bål. Då elden brann godt, stakk han ein lang, tørr kjepp inn i hjartet av bålet. Denne veden var kjend for å laga mykje røyk medan han brann. Han byrja å klatra medan han heldt den kjølige enden av kjeppen mellom tennene.

##
Snart kunne han høyra summinga til dei travle biene. Dei kom inn og ut av eit holrom i trestammen – bolet deira. Då Gingile nådde bolet dytta han den rykande enden inn i holrommet. Biene fór ut, sinte og klåre til angrep. Dei flaug bort sidan dei ikkje likte røyken – men ikkje før dei hadde gjeve Gingile nokre smertefulle stikk!

##
Då biene var ute, dytta Gingile handa si inn i bolet. Han tok ut handfuller med tunge vokskaker som draup av herleg honning og var fulle av feite, kvite larver. Han la vokskakene forsiktig i veska han bar på skuldra og byrja å klatra ned frå treet.

##
Ngede såg ivrig på alt som Gingile gjorde. Han venta på at han skulle leggja igjen ein tjukk vokskake som ein takkegåve til honningguiden. Ngede svinsa frå grein til grein, nærare og nærare bakken. Til slutt nådde Gingile foten av treet. Ngede sett på ein stein nær guten og venta på påskjøninga si.

##
Men Gingile slokk bålet, plukka opp spydet, byrja å gå heim, og oversåg fuglen. Ngede ropte sint: "Vik-tor, vik-tor!" Gingile stoppa og stira på den vesle fuglen og lo høgt. "Du ville ha litt honning, du, vesle ven? Ha! Men eg gjorde alt arbeidet og fekk alle stikka. Kvifor skulla eg dela noko av denne herlege honningen med deg?" Ngede var rasande! Dette var då ingen måte å handsama han på! Men han skulle få hemnen sin.

##
Ein dag fleire veker seinare høyrde Gingile igjen kallet frå Ngede. Han hugsa den herlege honningen, og følgde ivrig etter fuglen nok ein gong. Etter at han hadde leidd Gingile langs skogkanten, stoppa han for å kvila i eit stort akasietre. "Å", tenkte Gingile. "Bolet må vera i dette treet." Han tende raskt det vesle bålet sitt og byrja å klatra med den rykande greina mellom tennene. Ngede sat og venta.

##
Gingile klatra, men lura på kvifor han ikkje høyrde den sedvanlege summinga. "Kanskje bola er djupt inne i treet", tenkte han for seg sjølv. Han drog seg opp etter ei anna grein. Men i staden for bola, stira han inn i auga til ein leopard! Leopard var veldig sint for at søvnen hennar vart så brått avbrote. Ho kneip att auga og opna munnen for å visa dei veldig lange og skarpe tennene sine.

##
Før Leopard kunne svinga labben etter Gingile, skunda han seg ned treet. I hastverket bomma han på ei grein, og landa med eit høgt brak på bakken og forstua ankelen. Han hinka vidare så fort han kunne. Heldigvis for han var Leopard enno for søvnig til å jaga han. Ngede, honningguiden, hadde fått hemnen sin. Og Gingile hadde fått seg ein lærepenge.

##
Og slik var det at når borna til Gingile høyrde forteljinga om Ngede, respekterte dei den vesle fuglen. Kvar gong dei sanka honning sørgde dei for å gje den største delen av vokskaka til honningguiden!

##
* License: [CC-BY]
* Text: Zulu folktale
* Illustration: Wiehan de Jager
* Translation: Espen Stranger-Johannessen
* Language: nn
