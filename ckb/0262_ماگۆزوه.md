# ماگۆزڤە

##
لە شاری پڕ حەشیمەتی نایروبی، بە دوور لە ژیانی چاوەدێری بنەماڵەیی، دەستەیەك لە كوڕانی بێ ماڵ و حاڵ لەسەر شەقامەکان رۆژیان بەسەر دەبرد. ئەوان هەموو رۆژێكیان بەو جۆرەی كە دەهات پێشوازیان لێ دەكرد. لەبەیانەی رۆژێكدا پاش نوستن لە شەقامە ساردەكان كوڕەكان رایەخەكانیان كۆ دەكردەوە  و بۆ خۆپاراستن لە سەرما ئەوان بە زبڵ و زاڵەكان ئاگریان دەكردەوە. یەكێك لە كوڕەكانی ناو ئەو گروپە، ماگۆزڤە بوو. ئەو تەمەنی لە هەموان كەمتر بوو.

##
كاتێ دایك و باوكی ماگۆزڤە مردن، ئەو تەمەنی تەنیا پێنج ساڵان بوو. ئەو رۆیشت بۆ ئەوەی لەگەڵ مامی ژیان بەسەر بەرێت، بەڵام ئەو پیاوە ئاگای لە منداڵەكە  نەدەبوو، ئەو خواردنی تەواوی بە ماگۆزڤە نەدەدا. ئەو ماگۆزڤەی ناچار كرد كە كاری زۆر سەخت ئەنجام بدات.

##
ئەگەر ماگۆزڤە گلەیی یان پرسیارێكی كردبایە، مامی لێی دەدا. ئەگەر ماگۆزڤە پرسیاری كردبا كە ئەو دەتوانێ بچێتە قوتابخانە، مامی لێی دەدا ودەیگوت: "تۆ گـێلـتر لەوەی كە فێری شتێك ببیت." پاش سێ ساڵ لەو شێوازە هەڵسوكەتە، ماگۆزڤە هەڵات و لە مامی دوور كەوتەوە و ژیانی سەر شەقامی دەستپێكرد.

##
ژیانی سەر شەقامەکان زۆر سەخت بوو، زۆربەی كوڕەكان رۆژانە خۆیان ماندوو دەكرد هەر بۆ ئەوەی خواردنیان دەست كەوێت. هەندێك جار دەگیران و هەندێك جارانیش لێیان دەدرا. كاتێكیش نەخۆش دەكەوتن، كەس نەبوو یارمەتیان بدات. گروپەكە پشتیان بەو پارە كەمەوە دەبەست كە لە رێگای سواڵ كردن و لە فرۆشتنی پلاستیكی كۆن و ئەو كەرەستانەی كە سەرلەنوێ بەكاردێنەوە، دەستیان دەكەوت. ژیان بە هۆی پێكدادان لەگەڵ گروپەكانی دیكەی ركابەریان ئەستەمتر دەبوو كە دیانویست بەشەكانی شارەكە كۆنترۆڵ بكەن و بیخەنە ژێردەسەڵاتی خۆیانەوە.

##
رۆژێكیان كە ماگۆزڤە لە ناو تەنەكە زبڵەكاندا دەگەڕا، كتێبێكی چیرۆكی قەدیمی دڕاوی دیتەوە. ئەو تەپو تۆزەكانی لەسەر تەكاندو لە كیسەكەی خۆی خست. دوای ئەوە هەموو رۆژێك كتێبەكەی دەردێنا و چاوی لە وێنەكانی دەكرد. ئەو نەیدەزانی چۆن وشەكان بخوێنێتەوە.

##
وێنەكان چیرۆكی كوڕێكیان باس دەكرد كە دەیهەویست ببێتە فرۆكەوان، كاتێك كە گەورە دەبێت. ماگۆزڤە هەموو رۆژێك لە دونیای خەیاڵاتی خۆیدا ئاواتی دەخواست كە فڕۆكەوان بوایە. جاروبارە وای بە خەیاڵدا دەهات كە ئەو كوڕەی ناو چیرۆكەكە بۆخۆیەتی.

##
هەوا سارد بوو ماگۆزڤە لە كەنار شەقامەكە راوەستا بوو و سواڵی دەكرد. پیاوێك بە پێیان بەرەو لای هات. پیاوەكە گوتی: "سڵاو من ناوم تۆماسە. لە نزیك ئێوە كار دەكەم لە جێگایەك كە دەتوانی شتێكت بۆ خواردن دەستكەوێت." ئەو ئاماژەی بە خانوویەكی زەرد كرد كە سەربانەكەی شین بوو. ئەو پرسیاری كرد و گوتی: "هیواداربم كە تۆ دەچیتە  ئەوێ كە هەندێ خواردنت دەستبكەوێ؟" ماگۆزڤە تەماشایەكی پیاوەكەی كردو پاشان تەماشایەكی خانوەكەی كرد و گوتی: "لەوانەیە" و رۆیشت.

##
بە درێژایی مانگەكانی دواتر كوڕە بێ لانەكان بە دیتنی تۆماس لەو دەوروبەرە راهاتبوون. ئەو حەزی لێ بوو كە لەگەڵ خەڵك قسە بكات، بەتایبەت ئەو خەڵكانەی كە لەسەر شەقامەكان دەژیان. تۆماس گوێی لە چیرۆكی ژیانی خەڵكی رادەگرت. ئەو زۆر راست و بێ پێچ وپەناو خۆڕاگر بوو هیچكات زمان پیس و جنیۆفرۆش و بێ ڕێز نەبوو. هەندێك لە كوڕەكان نیوەڕۆ دەستیان بە چونە ناو خانوە زەردو شینەكە كرد تا نانی نیوەڕۆیان دەست بكەوێت.

##
ماگۆزڤە لەسەر پیادەڕەوەكە دانیشتبوو و چاوی لە وێنەكانی ناو كتێبەكە دەكرد كاتێك كە تۆماس هات و لە نزیك ئەو دانیشت. تۆماس پرسیاری لێكرد: "چیرۆكەكە باسی چی دەكات؟" ماگۆزڤە وڵامی دایەوە: "كتێبەكە سەبارەت بە كوڕێكە كە دەبێتە فڕۆكەوان." تۆماس لێی پرسی: "كوڕەكە ناوی چییە؟" ماگۆزڤە زۆر بە هێمنی وەڵامی دایەوە: "نازانم، من ناتوانم بخوێنمەوە."

##
كاتێ چاویان بەیەك كەوت، ماگۆزڤە چیرۆكی ژیانی خۆی بۆ تۆماس گێڕایەوە. چیرۆكی مامی و هەروەها بۆچی ئەو هەڵاتووە. تۆماس زۆر قسەی نەدەكرد ئەو بە ماگۆزڤەشی نەدەگوت كە دەبێ چی بكات، بەڵام بەردەوام بە جوانی گوێی رادەگرت. جاروبار ئەوان كاتێك لە خانووە زەرد و شینەكەدا خەریكی نان خواردن بوون، قسەیان دەكرد.

##
لە سەروبەندی دەیەمین ساڵڕۆژی لە دایكبونی ماگۆزڤەدا، تۆماس كتێبێكی منداڵانی تازەی بە دیاری دایە. كتێبەكە چیرۆكی كوڕێكی خەڵكی گوندی بوو كە گەورە بوو بۆ ئەوەی  یاریزانێكی بە ناوبانگی تۆپی پێی لێ دەربچێت. تۆماس ئەو چیرۆكەی چەندین جار بۆ ماگۆزڤە خوێندەوە تا رۆژێكیان ئەو گوتی: "من پێم وایە كاتی ئەوە هاتووە كە تۆ بچیتە قوتابخانە و فێری خوێندنەوە ببیت. رای تۆ چییە؟" تۆماس بۆی روونكردەوە كە ئەو جێگایەك پێدەزانێ كە منداڵان دەتوانن لەوێ بمێننەوە و بۆ قوتابخانەش بڕۆن.

##
ماگۆزڤە لە بارەی ئەو شوێنە تازەیە و سەبارەت بۆ چوون بۆ قوتابخانە بیری كردەوە. ئەگەر مامی ئەو راستی بگوتبایە كە ئەو نەفامتر لەوە بوایە كە شتێك فێر ببێت چی؟ ئەگەر ئەوان لەو شوێنە تازەیە لێی بدەن چی؟ ئەو ترسابوو. ئەو بیری كردەوە كە: "رەنگە باشتر وابێ كە لەسەر شەقامەكان ژیان بەسەر ببات."

##
ئەو لەبارەی مەترسیەكانی خۆی لەگەڵ تۆماس قسەی كرد. بە تێپەربوونی كات پیاوەكە دڵنیایی بە كوڕەكە دا كە ژیان لە شوێنە تازەكە دەتوانێ باشتر بێت.

##
لە دوای ئەوە  ماگۆزڤە باری كرد بۆ ناو ژوورێكی نوێ لە خانوویەك كە سەربانەكەی سەوز بوو. ئەو لەگەڵ دوو كوڕی دیكە پێكەوە لە ژورێكدا هاوبەش بوون. هەموان بەسەریەكەوە دە مناڵ بوون كە لەگەڵ پوورە سیزی و مێردەكەی، سێ سەگ و پشیلەیەك و بزنێكی پیر لە خانووە سەربان سەوزەكەدا دەژیان.

##
ماگۆزڤە لە قوتابخانە دەستی بە خوێندن كرد. خوێندن بە زەحمەت بوو. ئەو زۆر شت هەبوو كە دەبوایە بە دەستی بهێنێت. جاروبارە بیری لێدەكردەوە كە واز بهێنێت، بەڵام ئەو بیری لە فرۆكەوانەكە و یاریزانی تۆپی پێیەكەی ناو كتێبی چیرۆكەكان دەكردەوە.  ئەویش وەك ئەوان كۆڵی نەداو وازی نەهێنا.

##
ماگۆزڤە لە حەوشەی خانووە سەربان سەوزەكە دانیشتبوو و چیرۆكیكی منداڵانی دەخوێندەوە، كە لە قوتابخانە پێیان دابوو. تۆماس هات و لە لای دانیشت. تۆماس لێی پرسی: "بابەتی چیرۆكەكە چییە؟" ماگۆزڤە لە وەڵامدا گوتی: "لەبارەی كوڕێكە كە دەبێتە مامۆستا." تۆماس لێی پرسی: "ئەو كوڕە ناوی چییە؟" ماگۆزڤە بە زەردەخەنەیەكەوە گوتی: "ئەو كوڕە ناوی ماگۆزڤەیە."

##
* License: [CC-BY]
* Text: Lesley Koyi
* Illustration: Wiehan de Jager
* Translation: Agri Afshin
* Language: ckb
