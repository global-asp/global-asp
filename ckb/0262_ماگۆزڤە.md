# ماگۆزڤە

##
لە شاری پڕ حەشیمەتی نایروبی، دوور لە باوەشی گەرمی خێزان, دەستەیەك لە كوڕانی بێ ماڵ و حاڵ لەسەر شەقامەکان ڕۆژیان تێپەڕ دەکرد. ئەوان ڕۆژانە بە بێ هیچ ئامانجێك ژیانیان دەگوزەراند. ئەم كوڕانە لەسەر شەقامەکان دەخەوتن. بەیانیان، كاتێك لە خەو هەڵدەستان، ڕاخەرەكانیان كۆ دەكردەوە. بۆ ئەوەی لە سەرمای زستان خۆ بپارێزن، زبڵەكانیان دەسووتاند و ئاگریان دەكردەوە. ماگۆزڤەش یەكێك بوو لەو كوڕانە. ئەو بچووكترین ئەندامی ئەو گرووپە بوو.

##
كاتێ دایك و باوكی ماگۆزڤە مردن، ئەو تەمەنی تەنیا پێنج ساڵان بوو. ڕۆیشت بۆ ئەوەی لەگەڵ مامی ژیان بەسەر بەرێت، بەڵام مامی ئاگای لە ماگۆزڤە نەدەبوو، و خواردنی پێویستی پێ نەدەدا. ئەو ماگۆزڤەی ناچار دەكرد كە كاری زۆر سەخت ئەنجام بدات.

##
ئەگەر ماگۆزڤە گلەیی كردبا یان پرسیاری كردبا، ئەوا مامی بە توندی لێی دەدا و پێی دەگوت: "تۆ زۆر لەوە گەمژەتری كە بتوانی شتێك فێر ببیت." دوای سێ ساڵ مانەوە لەو بارودۆخە سەختەدا، لە كۆتاییدا ماگۆزڤە بڕیاری دا ئەو ماڵە بە جێ بهێڵێت و چوو لە سەر شەقامەکان بژیت.

##
ژیانی سەر شەقامەکان زۆر ناخۆش بوو، زۆربەی كوڕەكان ڕۆژانە خۆیان ماندوو دەكرد هەر بۆ ئەوەی خواردنیان دەست كەوێت. هەندێ جار دەستبەسەر دەكران یان لێیان دەدرا. كاتێكیش نەخۆش دەكەوتن، كەس نەبوو یارمەتیان بدات. ئەوان تەنیا پارەیەكی كەمیان دەست دەكەوت ئەویش لە رێگای سواڵكردن و فرۆشتی پلاستیك و شتی لەو جۆرە بوو. ژیانیان ئەستەمتر دەبوو كاتێك گرووپی دیكەش دەهاتن و دەبوو بە كێبڕكێ و شەڕ لە نێوانیاندا.

##
ڕۆژێكیان كاتێ ماگۆزڤە لە ناو تەنەكە خۆڵەكان دەگەڕا، كتێبێكی چیرۆكی شڕ و دڕاوی دۆزییەوە. ئەو كتێبەكەی خاوێن كردەوە و خستییە ناو كیسەیەكەوە. دوای ئەو ڕۆژە ئەو هەموو جارێ كتێبەكەی لە كیسەكە دەردەهێنا و چاوی لە وێنەكانی ناو كتێبەكە دەكرد. ئەو نەیدەتوانی هیچ بخوێنێتەوە.

##
وێنەكان، باسیان لە كوڕێك دەكرد كە دەیویست گەورە بێت و ببێ بە فڕۆكەوان. ماگۆزڤە هەموو ڕۆژێ ئاواتی دەخواست كە ببێ بە فڕۆكەوان. هەندێ جار خەیاڵی ئەوەی دەكردەوە. كە ئەو مناڵەی ناو چیرۆكەكە خۆیەتی.

##
هەوا سارد بوو و ماگۆزڤە لە قەراغ شەقامەکە وەستا بوو. پیاوێك بەرەو لای چوو. پیاوەكە گوتی: "سڵاو! من ناوم تۆماسە. من لە شوێنێك لەم نزیكانە كار دەكەم. تۆ دەتوانی لەوێ خۆراكت دەست كەوێت." ئەو ئاماژەی بە خانوویەكی زەرد كرد كە سەربانەكەی شین بوو. دواتر لە ماگۆزڤەی پرسی: "دڵنیا بم لەوەی كە دەچیتە ئەو شوێنە بۆ ئەوەی هەندێ خۆراكت دەستكەوێ؟" ماگۆزڤە گوتی: "لەوانەیە"، و دواتر ڕۆیشت.

##
بە درێژایی ئەو چەند مانگانەی رابردوو، کوڕە بێ ماڵ و حاڵەکان زۆر جار تۆماسیان دەبینی. ئەو هەمیشە پێی خۆش بوو لەگەڵ خەڵك قسە بكات، بە تایبەت ئەو خەڵكانەی كە لەسەر شەقامەکان دەژیان. تۆماس گوێی بۆ سەربوردەی خەڵك ڕادەگرت. ئەو زۆر كەسێكی جیددی و پشوودرێژ بوو. هەرگیز كەسێكی خراپ و بێ ڕێز نەبوو. هەندێك لە كوڕەكان بۆ نانی نیوەڕۆ چوون بۆ خانووە زەردەكە.

##
ماگۆزڤە لە لێواری پیادەڕۆیەكە دانیشتبوو و چاوی لە وێنەكانی ناو كتێبەكەی دەكرد. كاتێك تۆماس هات و لە لای دانیشت، لێی پرسی: "چیرۆكەكە لە بارەی چییە؟" ماگۆزڤە وەڵامی دایەوە: "چیرۆكەكە لە بارەی كوڕێكە كە دەبێتە فڕۆكەوان." تۆماس لێی پرسی: "كوڕەكە ناوی چییە؟" ماگۆزڤە وەڵامی دایەوە: "نازانم، من ناتوانم بخوێنمەوە."

##
كاتێ چاویان بەیەك كەوت، ماگۆزڤە چیرۆكی ژیانی خۆی بۆ تۆماس گێڕایەوە. باسی لەوە کرد كە مامی چەندە لەگەڵی خراپ بووە و لەبەر چی لە دەستی ئەو ڕای كردووە. تۆماس زۆر قسەی نەكرد و بە ماگۆزڤەشی نەدەگوت كە چی بكات، بەڵام هەمیشە بە وردی گوێی بۆ ڕادەگرت. هەندێك جار ئەو کاتانەی لەناو خانووە سەقف شینەكە بوون، لە كاتی نانخواردن پێكەوە قسەیان دەكرد.

##
لە ساڵڕۆژی لەدایكبوونی ماگۆزڤەدا كە تەمەنی دەبووە دە ساڵ، تۆماس كتێبێكی چیرۆكی منداڵانی نوێی پێ دا. چیرۆكەكە لەبارەی كوڕێكی لادێی بوو كە دیویست گەورە بێ بۆ ئەوەی ببێتە یاریزانێكی بەنێوبانگی تۆپی پێ. تۆماس چەندین جار ئەو چیرۆكەی بۆ ماگۆزڤە خوێندەوە، تا ئەوەی كە ڕۆژێك پێی گوت: "پێم وابێ ئێستا ئیدی كاتی ئەوەیە بچیت بۆ قوتابخانە و خوێندن و نووسین فێر بیت. تۆ پێت چۆنە؟" دواتر تۆماس گوتی من شوینێك پێ دەزانم كە مناڵان دەتوانن لەوێدا بژین و بچن بۆ قوتابخانەش.

##
ماگۆزڤە بیری لەو شوینە نوێیە و لە قوتابخانە دەكردەوە. بەڵام ئەگەر مامی ڕاستی گوتبا چی؟ كاتێ ئەو دەیگوت ئەو زۆر لەوە گەمژەترە كە شتێك فێر ببێت! ئەی ئەگەر لەو شوێنە نوێیە لێی بدەن چی؟، ئەو ترسابوو. هەر لەبەر خۆیەوە بیری دەكردەوە و دەیگوت: "لەوانەیە باشتر بێت هەر لە سەر شەقامەكان بژیم."

##
ڕۆژێك هەموو ترسەكانی خۆی بۆ تۆماس باس كرد. بە پێی تێپەڕینی كات تۆماس باوەڕی پێ هێنا كە ژیان لە شوینە نوێیەكە زۆر باشترە.

##
لە دوای ئەوە، ماگۆزڤە باری كرد بۆ ناو ژوورێكی نوێ لە خانوویەك كە سەربانەكەی سەوز بوو. ئەو لەگەڵ دوو كوڕی دیكەدا لە ژوورێك دەژیان. بە هەمووی دە مناڵ بوون كە لەگەڵ پوورە سیزی و مێردەكەی، سێ سەگ و پشیلەیەك و بزنێكی پیر لە خانووە سەربان سەوزەكەدا دەژیان.

##
ماگۆزڤە دەستی كرد بە خوێندن. وانە خوێندن زەحمەت بوو. ئەو دەبوایە فێری زۆر شت بووبایە. هەندێك جار دەیهەویست وازی لێ بێنێ. بەڵام ئەو هەمیشە بیری لە فڕۆكەوانەكە و یاریزانەكە دەكردەوە كە لە كتێبی چیرۆكەكەدا خوێندبوونییەوە. ئەوانی خۆش دەویست، بۆیە بەردەوام بوو.

##
ماگۆزڤە لە حەوشەی خانووە سەربان سەوزەكەدا دانیشتبوو و چیرۆكیكی مناڵانی دەخوێندەوە، كە لە قوتابخانە پێیان دابوو. تۆماس هات و لە لای دانیشت. تۆماس لێی پرسی: "بابەتی چیرۆكەكە چییە؟" ماگۆزڤە لە وەڵامدا گوتی: "لەبارەی كوڕێكە كە دەبێتە مامۆستا." تۆماس لێی پرسی: "ئەو كوڕە ناوی چییە؟ ماگۆزڤە بە زەردەخەنەیەكەوە گوتی: "ئەو كوڕە ناوی ماگۆزڤەیە."

##
* License: [CC-BY]
* Text: Lesley Koyi
* Illustration: Wiehan de Jager
* Translation: Agri Afshin
* Language: ckb
