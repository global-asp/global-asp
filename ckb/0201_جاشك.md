# جاشك

##
ئەو كچە بچووكە بوو كە یەكەم جار لە دوورەوە تارماییەكی غەریبی بینی.

##
دواتر كاتێك تارماییەكە نزیك بوویەوە، بینی كە ژنێكی بەرزی دووگیانە.

##
بە شەرمەوە، بەڵام ئازایانە ئەم كچە چكۆڵە لە ژنەكە نزیك بوویەوە. ئەوانەی كە لەگەڵ كچە چكۆڵەكە بوون گوتیان: "ئێمە دەبێ لێرە ئاگامان لەو بێ. ئێمە دەبێ ئاگاداری خۆی و منداڵەكەی بین."

##
مناڵەكە كاتی لەدایکبوونی بوو. "پاڵ پێوەبنێ!" "لێفە بێنە!" "ئاو!" "پاڵ بدە!"

##
كاتێ ئەوان مناڵەكەیان بینی، هەموویان بە سەرسامییەوە كشانەوە. "جاشكێك؟"

##
 خەڵکەکە هەر یەکەو قسەیەکی دەکرد. هەندێكیان گوتیان: " ئێمە گوتبوومان ئاگامان لە مناڵەكە و دایكەكە دەبێ و لەسەر بەڵێنەكەی خۆشمان دەمێنینەوە"، بەڵام ئەوانی دیكە گوتیان: " ئەمانە شومن بۆ ئێمە!"

##
بەم جۆرە بوو كە ژنەكە دووبارە بێكەس مایەوە. ئەو بیری كردەوە كە ئێستا دەبێ چی لەم مناڵە سەیرە بكات. ئەو بیری كردەوە ئەی خۆی دەبێ چی بكات.

##
بەڵام سەرەئجام دانی بەوەدا نا كە ئەو مناڵە، مناڵی خۆیەتی و ئەویش دایكییەتی.

##
ئەگەر قەبارەی مناڵەكە هەر ئەوەندە چكۆلە مابایەوە، لەوانەیە بابەتەكە جیاوازتر بوایە، بەڵام جاشكەكە هەتا دەهات گەورەو گەورەتر دەبوو، تا وای لێهات بە کۆڵی دایکی هەڵنەدەگیرا. لەگەڵ ئەوەی زۆر هەوڵی دەدا، بەڵام نەیدەتوانی وەكوو مرۆڤێك ڕەفتار بكات. دایكی زۆرجار شەکەت و ماندوو دەبوو بەدەستییەوە. هەندێ جار ناچاری دەکرد جۆرە كارێك بکا كە كاری ئاژەڵان بوو.

##
گوێدرێژەکە زۆر هەستی بە بێزاری و توڕەیی دەكرد. ئەو نەیدەتوانی هەر جارەو بە جۆرێك هەڵسوکەوت بکا. هەتا وای لێ هاتبوو نەیدەتوانی نە وەكو مرۆڤ بێت و نە وەكو ئاژەڵیش. ئەو ئەوەندە تووڕە بوو تا ئەوەی كە ڕۆژێك لووشكەیەكی لە دایكی دا.

##
گوێدرێژەكە شەرمەزار بوو، بۆیە هەتا توانی دوور كەوتەوە.

##
گوێدرێژەكە كاتێك لە غاردان وەستا، شەو داهاتبوو، ون ببوو. لە تاریكایی شەودا دەیزەڕاند و دەنگی دەدایەوە، ئەو تەنیا بوو. ئەو خۆی وێك هێنابوو و چووە ناو خەوێكی قووڵ و ناخۆشەوە.

##
 گوێدرێژەكە کاتێ لەخەو هەستا، دیتی پیاوێكی پیر چاوی تێ بڕیوە. دەگەڵکوو سەیری چاوی پیاوە پیرەكەی كرد، تۆزێك ئومێدی بۆ گەڕایەوە.

##
گوێدرێژکە چوو لەگەڵ پیرە پیاوەكە پێكەوە بژین. ئەو زۆر شتی لە بارەی ژیان فێری گوێدرێژەكە كرد. گوێدرێژەکە گوێڕایەڵی پیرە پیاوەكەی دەكرد و زۆر شتی لێ فێر بوو، پیرە پیاوەكەش هەروەتر. ئەوان یارمەتی یەكتریان دەدا و پێكەوە پێدەكەنین.

##
ڕۆژیك پیرە پیاوەكە داوای لە گوێدرێژەکە كرد كە سواری پشتی خۆی بكات و بیبات بۆ لوتكەی چیایەك.

##
لە سەرەوە و لەنێو هەورەكان خەویان لێكەوت. گوێدرێژەکە خەوی بە دایكییەوە بینی كە دایكی نەخۆشە و بانگی دەكات. لەو كاتەدا گوێدرێژەکە لە خەو ڕاپەڕی...

##
هەورەكان، هەروەها هاوڕێ پیرەكەشی پێكەوە دیار نەمان.

##
گوێدرێژەکە سەرئەنجام تێگەییشت كە دەبێ چی بكات.

##
گوێدرێژەکە دایكی دیتەوە كە لە دووریی لەدەستدانی مناڵەكەی، خەمبار و تەنیا مابوویەوە. دەمێك چاویان تێك بڕی. دواتر باوەشێكی گەرمیان بە یەكدا كرد.

##
گوێدرێژەکە لەگەڵ دایكی پێكەوە دەیانگوزەراند و زۆر ڕێگا فێر بوون كە چۆن پێكەوەو شانبەشانی یەكتر بژین. وردە وردە، بنەماڵەی دیکەش هاتن و لە دەوروبەریان دەستیان كرد بە دروستكردنی خانوو بۆ خۆیان.

##
* License: [CC-BY]
* Text: Lindiwe Matshikiza
* Illustration: Meghan Judge
* Translation: Agri Afshin
* Language: ckb
