# جاشك

##
بۆ یەكەم جار كچێكی  بچووك بوو كە  لە دوورەوە شكڵێكی سەیری بینی.

##
دواتر كاتێك كەم كەم  شكڵەكە نزیك بوویەوە، ئەو بینی كە ژنێكی دووگیان بوو.

##
بە شەرمەوە، بەڵام ئازایانە كچە بچوكەكە لە ژنەكە نزیك بوویەوە. ئەوانەی كە لەگەڵ كچە بچوكەكە بوون بریاریاندا: "ئێمە دەبێ ئەو لێرە لە لای خۆمان بهێڵینەوە. ئێمە دەبێ خۆی و منداڵەكەی بپارێزین."

##
منداڵەكە كاتی لەدایکبوونی بوو. "پاڵ پێوەبنێ!" "چارۆكە بێنە!" "ئاو!" "پاڵ بدە!"

##
كاتێ ئەوان منداڵەكەیان بینی، هەموویان بە سەرسامییەوە كشانەوە. "گوێدرێژێك؟"

##
هەموویان دەستیان كرد بە دەمەقاڵێ كردن. هەندێكیان گوتیان: "ئێمە گوتبوومان ئاگامان لە مناڵەكە و دایكەكە دەبێ و ئەو كارەش دەكەین"، بەڵام ئەوانی دیكە گوتیان: "ئەمانە نەهامەتی دێنن!"

##
و بەم جۆرە بوو كە ژنەكە دووبارە بێكەس مایەوە. ئەو نەیدەزانی كە دەبێ چی لەم منداڵە سەیرە بكات. ئەو نەیدەزانی ئەی خۆی دەبێ چی بكات.

##
بەڵام لە كۆتاییدا دانی بەوەدا نا كە ئەو منداڵە منداڵی خۆیەتی و ئەویش دایكییەتی.

##
ئەگەر قەبارەی منداڵەكە هەر ئەوەندە چكۆلە مابایەوە، لەوانەیە هەموو شتێك جیاواز بوبا، بەڵام جاشكەكە هەتا دەهات گەورەو گەورەتر دەبوو تا وای لێهات بە کۆڵی دایکی هەڵنەدەگیرا. لەگەڵ ئەوەی زۆر هەوڵی دەدا، بەڵام نەیتوانی وەكوو مرۆڤێك ڕەفتار بكات. دایكی زۆرجار شەکەت و ماندوو دەبوو بەدەستییەوە. هەندێ جار ناچاری دەکرد جۆرە كارێك بکات كە كاری ئاژەڵان بوو.

##
گێژبوون و توڕەیی لەناو ناخی گوێدرێژەكەدا دروست ببوو. ئەو نەیدەتوانی ئەم كارە بكات و ئەو نەیدەتوانی ئەو كارە بكات. ئەو نەیدەتوانی وەك ئەم بێت و ئەو نەیدەتوانی وەك ئەو بێت. ئەو ئەوەندە تووڕە بوو تا ئەوەی كە ڕۆژێك بە لوشكەیەك دایكی بە زەوی دادا.
:
##
گوێدرێژەكە شەرمەزار بوو. ئەو هەڵات و هەتا توانی دوور كەوتەوە.

##
گوێدرێژەكە كاتێك لە غاردان وەستا، شەو داهاتبوو، و گوێدرێژەكە ون ببوو. ئەو لە تاریكایی شەودا دەیزەڕاند: "هی ها!" و دەنگی دەدایەوە. ئەو تەنیا بوو. ئەو خۆی وەك تۆپێك گڵۆڵە كرد و چووە ناو خەوێكی قووڵ و ناخۆشەوە.

##
گوێدرێژەكە لە خەو هەستا و پیاوێكی پیری بەدیكرد كە لەسەر سەری چاوی تێ بڕیبوو. ئەو تەماشای چاوەكانی پیرەمێردەكەی كرد و هەستی بە تروسكەیەكی هیوا كرد.

##
گوێدرێژکە رۆیشت تا لەگەڵ پیرە پیاوەكە بژی، ئەو كەسەی كە زۆر ڕێگەی جیاوازی بۆ ژیان فێر كرد. گوێدرێژەکە گوێڕایەڵی كرد و فێر بوو،  پیرە پیاوەكەش هەر ئاوا بوو. ئەوان یارمەتی یەكتریان دا و ئەوان پێكەوە پێكەنین.

##
بەرەبەیانی ڕۆژێك پیاوە پیرەكە داوای لە كەرەكە كرد كە سواری پشتی خۆی بكات و بۆ سەر لوتكەی چیایەكی ببات.

##
لە سەرەوە و لەناو هەورەكان خەویان لێكەوت. گوێدرێژەکە خەوی بە دایكییەوە بینی كە دایكی نەخۆشە و بانگی دەكات. لەو كاتەدا ئەو لە خەو هەستا...

##
هەورەكان دیارنەمابوون، هاوكات هاوڕێكەشی، پیرە پیاوكە.

##
گوێدرێژەکە سەرئەنجام تێگەییشت كە دەبێ چی بكات.

##
گوێدرێژەکە دایكی دیتەوە كە تەنیا بوو، و تازێ باری لەدەستدانی منداڵەكەی بوو. بۆ ماوەیەكی زۆر چاویان لە یەكتری بڕیبوو.  پاشان زۆر بە گەرمی ئامێزیان بە یەكتریدا كرد.

##
جاشكەكە و دایكی بەیەكەوە گەورە بوون و پێكەوە ڕێگای زۆری جۆراوجۆریان بۆ ژیان دیتەوە. وردە وردە، بنەماڵەی دیکەش هاتن و لە دەوروبەری ئەوان نیشتەجێ بوون.

##
* License: [CC-BY]
* Text: Lindiwe Matshikiza
* Illustration: Meghan Judge
* Translation: Agri Afshin
* Language: ckb
