# نوزیبلە و سێ تاڵە موو

##
لە سەردەمانی زوو، سێ كچ چووبوونە دەرەوە بۆ كۆكردنەوەی دار.

##
ڕۆژێكی زۆر گەرم بوو، بۆیە چوونە دەم ڕووبارەكە بۆ مەلەكردن. ئەوان شەڕە ئاوییان دەكرد و مەلەیان دەكرد.

##
لەناكاو بە ئاگا هاتنەوە كە كات درەنگ بووە، بۆیە خێرا گەڕانەوە بۆ گوندەكەیان.

##
كاتێك لە ماڵ نزیك بوونەوە، نوزیبلە دەستی بۆ ملی برد. ئەو ملوانەكەكەی لەبیر چووبوو، بۆیە داوای لە دەستەخوشكەكانی كرد: "تكایە لە گەڵم بگەڕێنەوە بۆ ئەوەی ملوانكەكە بهێنمەوە." بەڵام هاوڕێكانی گوتیان تازە درەنگ بووە.

##
بۆیە نوزیبلە بە تەنیا گەڕایەوە بۆ دەم ڕووبارەكە. ملوانكەكەی دۆزییەوە و بەخێرایی گەڕایەوە بەرەو ماڵ، بەڵام لە بەر تاریکی رێگای لێ ون بوو.

##
لە دوورەوە ڕووناكاییەكی لە ماڵێكەوە بینی. ئەو بەرەو ماڵەكە ڕایكردو لە دەرگای دا.

##
سەری سوڕما كاتێك بینی سەگێك دەرگاكەی كردەوە، سەگەكە گوتی: " چیت دەوێ؟" نوزیبلە وڵامی دایەوە: " من بزر بوومە و پێویستم بە شوێنی خەوە." سەگەكە گوتی: " وەرە ژوورەوە دەنا قەپاڵت لێ دەگرم!" دواتر نوزیبلە چووە ژوورەوە.

##
دواتر سەگەكە گوتی: " خواردنم بۆ دروست بكە!" نوزیبلە گوتی: " من پێشتر هەرگیز خواردنم بۆ سەگ دروست نەكردووە." سەگەكە گوتی: " خواردنم بۆ دروست بكە دەنا قەپاڵت لێدەگرم!" دواتر نوزیبلە هەندێ خواردنی بۆ سەگەكە ئامادە كرد.

##
دواتر سەگەكە گوتی: " جێگا خەوەكەم بۆ ڕاخە!" نوزیبلە گوتی: من هەرگیز جیگا خەوم بۆ سەگ ڕانەخستووە." سەگەکە گوتی: " جێگا خەوەكەم بۆ ڕاخە دەنا قەپاڵت لێ دەگرم!" دواتر نوزیبلە جێگاكەی بۆ ڕاخست.

##
نوزیبلە هەموو رۆژێ ناچار بوو كە خواردن بۆ سەگەكە دروست بکا و ناوماڵەكەی بۆ پاك بكاتەوە. ڕۆژێكیان سەگەكە گوتی: " نوزیبلە، من ئەمڕۆ دەبێ بچم سەردانی چەند هاوڕێیەكم بكەم. ماڵەكە گەسك بدە، خواردن دروست بكە و هەموو شتیك ڕێك بكە هەتا من دەگەڕێمەوە."

##
هەر دوای ئەوەی كە سەگەكە ڕۆیشت، نوزیبلە سێ تاڵە مووی لە سەری خۆی كردەوە. ئەو تاڵێكی لە ژێر تەختە خەوەكە دانا و تاڵێكی دیكەش لە پشت دەرگاكە و تاڵەكەی دیكەشی لە حەوشەكە دانا. و دواتر زۆر بە خێرایی گەڕایەوە ماڵەوە.

##
كاتێ سەگەكە گەڕایەوە، بە دوای نوزیبلە دا گەڕا. هەرای دەكرد: " نوزیبلە لە كوێی؟" تاڵە مووی یەكەم گوتی: " ئەوەتام لە ژێر تەختەخەوەكە." تاڵی دووەم گوتی: " ئەوەتام لە پشت دەرگاكە." و تاڵی سێهەم گوتی: " ئەوەتام لە حەوشەكە."

##
ئەوكات سەگەكە تێگەیشت كە نوزیبلە فێڵی لێ كردووە, بۆیە خێرا غاری دا بۆ ئەوەی خۆی بگەیەنێتە گوندەكە, بەڵام براكانی نوزیبلە بە گۆپاڵەوە چاوەڕێیان دەكرد. سەگەكە گەڕایەوە و هەڵات و ئیتر دووبارە دەرنەكەوتەوە.

##
* License: [CC-BY]
* Text: Tessa Welch
* Illustration: Wiehan de Jager
* Translation: Agri Afshin
* Language: ckb
