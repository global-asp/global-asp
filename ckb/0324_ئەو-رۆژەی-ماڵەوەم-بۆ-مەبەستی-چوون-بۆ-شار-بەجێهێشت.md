# ئەو رۆژەی ماڵەوەم بۆ مەبەستی چوون بۆ شار بەجێهێشت

##
لە گوندەكەی ئێمە وێستگەیەكی بچووكی بووسی لێ بوو، كە پڕ بوو لە خەڵك و بووسی زۆری لێ رادەوەستا. لەسەر زەویەكە شتی زۆری لێ بوو كە دەبوایە بار كرابان. شاگردشوفیرەكان بە دەنگی بەرز ناوی ئەو شوێنانەیان هەرا دەكرد كە بووسەكان بۆی دەچوون.

##
گوێم لە دەنگی شاگردشۆفیرێك بوو كە هەرای دەكرد: "شار" "شار" "وێستگەی رۆژئاوا!" ئەوە ئەو بووسە بوو كە من دەبوایە سوار بم.

##
بووسی شار خەریك بوو پڕ دەبوو، بەڵام زۆر خەڵك هەر پاڵیان بە یەكترەوە دەنا بۆ ئەوەی سوار بن. هەندێك بارەكانی خۆیان خستە ناو سندووقی ژێر بووسەکەوە. ئەوانی دیكەش هێنایانە ناو بووسەكە و لەسەر بارپێچەكانی ژوورەوەیان دانا.

##
گەشتیارە نوێیەكان بڵیتەكانیان بە توندی لەناو دەستیان گرتبوو و لەناو بووسە قەرەباڵغەكەدا بە دوای شوێنێكدا دەگەڕان تا لێی دانیشن. ئەو ژنانەی كە منداڵی چكۆلەیان پێ بوو، هەوڵیان دا شوێنێكی گونجاو بۆ منداڵەكانیان دروست بكەن  لە گەشتە دوور و درێژەكەیاندا.

##
من بەزۆر شوێنی خۆم لە تەنیشت پەنجەرەیەكەوە كردەوە. ئەو كەسەی لە تەنیشت منەوە دانیشتبوو، كیسەیەكی سەوزی بە توندی لەناو دەستدا گرتبوو. ئەو پێڵاوێكی سەرپێی قەدیمی لە پیدا بوو و كۆتێكی كۆنەو رزیوی لەبەردابوو. ئەو پەشۆكا بەرچاو دەكەوت.

##
تەماشای دەرەوەی بوسەكەم كرد و زانیم خەریكە دێیەكەم بە جێ دەهێڵم. ئەو جێگایەی كە تێیدا گەورە ببووم. من خەریك بووم بۆ شارێكی گەورە دەچووم.

##
هەموو كەلوپەلەكان بار كران و گەشتیارەكانیش لە شوێنەكانیان دانیشتن. دەستفرۆشەكان هێشتا  بە پاڵەپەستۆ دەهاتنە ناو بوسەكە بۆ ئەوەی شتەكانیان بە گەشتیارەكان بفرۆشن. هەموویان هەرای ناوی ئەو شتانەیان كرد كە بۆ فرۆشتن هەیانبوو. من پێموابوو نێوی شتەكان زۆر سەیر بوون.

##
هەندێكی كەم لە گەشتیارەكان خواردنەوەیان كڕی، ئەوانی دیكە خواردنی سەفەرییان كڕی و دەستیان بە جوتنیان كرد. ئەوانەشی كە پارەیان نەبوو، وەكوو من، تەنیا تەماشایان كرد.

##
ئەو جموجۆڵانە بە لێدانی هۆڕنی بوسەكە كۆتاییان پێ هات. نیشانەیەكە كە یانی ئێمە ئامادەی رۆیشتنین. شاگرد شوفیرێك هاواری كرد كە دەسفرۆشەكان دەبێ  بڕۆنە دەرەوە.

##
دەستفرۆشەكان پاڵیان بە یەكترەوە نا بۆ ئەوەی لە بووسەكە بچنە خوارەوە. هەندێك باقی پارەكانیان بە گەشتیارەكان دایەوە. ئەوانی دیكەش ئاخرین هەوڵی خۆیان بۆ فرۆشتنی شتی زیاتر دا.

##
كاتێك كە بوسەكە وێستگەكەی بە جێهیشت، من لە پەنجەرەوە تەماشای دەرەوەم كرد. بیرم لەوە كردەوە كە ئایا جارێكی دیكە دەتوانم بۆ گوندەكەم بگەڕێمەوە.

##
هەرچی سەفەرەكە بەرەو پێشەوە دەچوو هەوای ناو بوسەكە زۆر گەرمتر دەبوو. من چاوەكانم داخست و بەو هیوایەی خەوم لێ بكەوێت.

##
بەڵام هەر بیرم لای ماڵەوە بوو. ئایا دایكم سەلامەت دەبێ؟ ئایا دەتوانم هیچ قازانجێك لە كەروێشكەكانم بكەم؟ ئایا براكەم لە بیری دەبێ درەختە ساواکانم ئاو بدات؟

##
لە رێگا توانیم نێوی ئەو جێگایەی شارە گەورەكە لە بەر بكەم كە مامم لێی دەژیا. نێوی شارەكەم لەبەر خۆمەوە گوتەوە تا ئەوەی خەوم لێ كەوت.

##
نۆ كاتژمێر دواتر، بە دەنگی بەرزی پیاوێك بەخەبەر هاتم كە هەرای گەشتیارەكانی دەكرد بۆ گەڕانەوە بۆ گوندەكەم. منیش جانتا چكۆلەكەم هەڵگرت و لە بووسەكە پەڕیمە خوارەوە.

##
بووسەكە بۆ گەڕانەوە زۆر بە خێرایی پڕ بوو. گرنگترین شت ئێستا بەلای منەوە ئەوە بوو كە بە دوای ماڵی ماممدا بگەڕێم.

##
* License: [CC-BY]
* Text: Lesley Koyi, Ursula Nafula
* Illustration: Brian Wambi
* Translation: Agri Afshin
* Language: ckb
