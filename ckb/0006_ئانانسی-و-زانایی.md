# ئانانسی و زانایی

##
لە سەردەمانی زوو خەڵك هیچیان نەدەزانی. خەڵك نەیاندەزانی شت بچێنن یان پارچە بدوروون یان كەرەستەی كانزایی دروست بكەن. خەڵك باوەڕیان وابوو خودایەك بە ناوی "نیاما" لە ئاسمان هەموو زاناییەكی لە لایە. ئەو هەموو زاناییەكانی لەناو گۆزەیەكی گڵی شاردبۆوە.

##
رۆژێكیان نیاما بڕیاری دا كە گۆزەی پڕ لە زانایی بدات بە ئانانسی. هەر جارەی كە ئانانسی سەیری گۆزەكەی دەكرد، شتێكی نوێ فێر دەبوو. زۆر سەرنجڕاكێش بوو!

##
ئانانسی چاوچنۆك بیری كردەوە: "من ئەم گۆزەیە لەسەر دارێک دەشارمەوە كە تەنیا خۆم بتوانم كەڵكی لێ وەربگرم!" ئەو پەتێكی درێژی هێناو لە دەوری گۆزەكەی ئاڵاند و لە كەمەری خۆی بەست و دواتر بەسەر دارەكە هەڵگەڕا، بەڵام زۆر بە سەختی دەیتوانی بە دارەكەدا هەڵگەڕێ، لەبەر ئەوەی هەموو جارێ گۆزەكە بە ئەژنۆی دەكەوت.

##
كوڕە بچوكەكەی ئانانسی لەژێر دارەكە وەستابوو  چاوی لێ دەكرد و گوتی: "ئاسانتر نەبوو كە ئەگەر ئەو گۆزەیەت لە كۆڵت بەستبا؟" ئەوجار ئانانسی هەوڵی دا كە گۆزەی پڕ لە زانایی لە پشتی ببەستێ. لە ڕاستیدا ئاوا زۆر ئاسانتر بوو.

##
خەریك بوو لە چڵی دارەكە نزیك دەبوویەوە، بەڵام دواتر راوەستا و بیری كردەوە: "قەول وابوو هەر ئەمن هەموو زاناییەکم هەبێت، بەڵام ئێستا كوڕەكەم لە من ژیرترە!" ئانانسی زۆر توڕە بوو، بۆیە گۆزەكەی لەسەر درەختەكەوە فڕێدایە خوارەوە.

##
گۆزەكە شكا و بوو بە هەزار پارچە. ئەوجار زانایی ئازاد بوو بۆ هەموو كەس كە سوودی لێ وەربگرێ. بەم جۆرە بوو كە خەڵك فێربوون زەوی بكێڵن، جلوبەرگ بدوروون و كەرەستەش لە كانزا دروست بكەن، و هەموو شتەكانی دیكەش كە خەڵك دەزانن چۆن دروستیان بكەن.

##
* License: [CC-BY]
* Text: Ghanaian folktale
* Illustration: Wiehan de Jager
* Translation: Agri Afshin
* Language: ckb
