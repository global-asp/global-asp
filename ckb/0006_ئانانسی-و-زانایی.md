# ئانانسی و زانایی

##
لە سەردەمانی زوو خەڵك هیچیان نەدەزانی. خەڵك نەیاندەزانی شت بچێنن یان پارچە بدوروون یان كەرەستەی كانزایی دروست بكەن. خەڵك باوەڕیان وابوو خودایەك بە ناوی "نیاما" لە ئاسمان هەموو زاناییەكی لە لایە. ئەو هەموو زاناییەكانی لە ناو گۆزەیەكی گڵی شاردبۆوە.

##
ڕۆژێكیان نیاما بڕیاری دا كە گۆزەی پڕ لە زانایی بدات بە ئانانسی. هەر جارەی كە ئانانسی سەیری گۆزەكەی دەكرد، شتێكی نوێ فێر دەبوو. زۆر سەرنجڕاكێش بوو!.

##
ئانانسی چاوچنۆك بیری كردەوە: " من ئەم گۆزەیە لە سەر دارێک دەشارمەوە كە تەنیا خۆم بتوانم كەڵكی لێ وەربگرم!" ئەو پەتێكی درێژی هێناو لە دەوری گۆزەكەی ئاڵاند و لە كەمەری خۆی بەست و دواتر وەسەر دارەكە هەڵگەڕا، بەڵام زۆر بە سەختی دەیتوانی بە دارەكە هەڵگەڕێ، لەبەر ئەوەی هەموو جارێ گۆزەكە بە ئەژنۆی دەكەوت.

##
كوڕە بچووكەكەی ئانانسی لە ژێر درەختەكە وەستابوو و چاوی لێ دەكرد و گوتی: " ئاسانتر نەبوو ئەگەر ئەو گۆزەیەت لە كۆڵت بەستبا؟" ئەوجار ئانانسی هەوڵی دا كە گۆزەی پڕ لە زانایی لە پشتی ببەستێ. لە ڕاستیدا ئاوا زۆر ئاسانتر بوو.

##
خەریك بوو لە چڵی درەختەكە نزیك دەبوویەوە، بەڵام دواتر ڕاوەستا و بیری كردەوە: " قەول وابوو هەر ئەمن هەموو زاناییەکم هەبێت، بەڵام ئێستا كوڕەكەم لەمن ژیرترە!" ئانانسی زۆر توڕە بوو، بۆیە گۆزەكەی لە سەر درەختەكەوە فڕێدایە خوارەوە.

##
گۆزەكە شكا و بوو بە هەزار پارچە. ئەوجار زانایی ئازاد بوو بۆ هەموو كەس كە سوودی لێ وەربگرێ. بەم جۆرە بوو كە خەڵك فێربوون زەوی بكێڵن، جلوبەرگ بدوروون و كەرەستەش لە كانزا دروست بكەن و فێر بوون شتەكانی دیكەش دروست بكەن کە نەیاندەزانی.

##
* License: [CC-BY]
* Text: Ghanaian folktale
* Illustration: Wiehan de Jager
* Translation: Agri Afshin
* Language: ckb
