# تۆوێكی بچووك، چیرۆكی وانگاری ماتای

##
لە گوندێك لە دامێنی چیایی كینیا لە ڕۆژهەڵاتی-ئەفریقا، كچێكی بچووك لەگەڵ دایكی لەسەر زەوییەكانیان كاریان دەكرد. ئەو ناوی وانگاری بوو.

##
وانگاری پێی خۆش بوو هەمیشە لە دەرەوە بێ. خێزانەكەیان بێستانێكیان هەبوو. ئەو بە کێردێك عەرزەكەی دەكێڵا و تۆوی بچووكی دەخستە ناو عەرزە گەرمەكەوە.

##
بەلای ئەوەوە خۆشترین كاتی ڕۆژ، دوای خۆر ئاوابوون بوو. كاتێك هەوا تاریك دەبوو كە ئیتر نەدەكرا گژوگیا ببینێ، دەیزانی كە ئیتر كاتی ئەوەیە بگەڕێتەوە ماڵەوە. ئەو بە تەنیشت دێراوەكاندا دەڕۆیشت و بە تەپۆڵكەكاندا وەسەر دەكەوت.

##
وانگاری كچێكی زیرەك بوو و دەیهەویست بچێت بۆ قوتابخانە، بەڵام دایك و باوكی پێیان خۆش بوو لە ماڵ بمێنێتەوە و لە كاروبارەكانیاندا یارمەتییان بدات. كاتێك تەمەنی بوو بە حەوت ساڵ، برا گەورەكەی دایك و باوكی ناچار كرد كە رێگەی وانگاری بدەن بڕوات بۆ قوتابخانە.

##
ئەو حەزی لێ بوو شت فێر بێت! وانگاری لەو کتێبانەی دەیخوێندەوە، هەر دەهات و شتی زیاتر فێر دەبوو. ئەو ئەوندە زیرەك بوو لە قوتابخانە تاكو ئەوەی رۆژێك بانگهێشتیان كردە ئەمریكا بۆ خوێندن. وانگاری زۆر خۆشحاڵ بوو! ئەو دەیهەویست شتی زیاتر لە بارەی جیهانەوە فێر بێت.

##
وانگاری لە زانكۆی ئەمریكا شتی زۆر نوێ فێر بوو. ئەو لە بارەی ڕووەكەكانەوە دەیخوێند. ئەوەی كە ڕووەكەكان چۆن گەورە دەبن، هاوکات بیری لەوەش دەكردەوە کە ئەو خۆی چۆن گەورە بووە و لە دارستانە جوانەكانی كینیا لەگەڵ برایەكانی یاری دەكرد.

##
هەرچەند زیاتر شت فێر دەبوو، هەستی دەكرد زیاتر خەڵكی كینیای خۆش دەوێ. ئەو دەیهەویست خەڵك ئازاد و خۆشحاڵ بن و هەرچەند زیاتر فێر دەبوو، زیاتر بیری وڵاتەكەی خۆی لە ئەفریقیا دەكردەوە.

##
كاتێك ئەو لە خوێندن تەواو بوو، گەڕایەوە وڵاتەكەی خۆی. زەوییە كشتوكاڵییەكان زۆر گەورەتر ببوون و وڵاتی هەموو داگرتبوو. ژنەكان داریان نەبوو كە ئاگر بكەنەوە و خواردن دروست بكەن. خەڵك هەژار بوون و مناڵەكانیش برسی بوون.

##
وانگاری دەیزانی دەبێ چی بكات. ئەو ژنەكانی فێر كرد كە تۆوی بچووك بچینن. ژنەكان دارەکانیان دەفرۆشت و پارەكانیان بە باشی بۆ خێزانەكانیان بەكار دەهێنا. ئەوان زۆر خۆشحاڵ بوون. وانگاری وای لێكردن كە خەڵك هەست بە ئازایی و بەهێزی بكەن

##
كات تێدەپەڕی و درەختە نوێیەكان گەورە دەبوون و دارستان دروست بوو. ڕووبارەكان دووبارە بووژانەوە. چیرۆكی وانگاری بە هەموو ئەفریقیادا بڵاو بوویەوە. ئەمڕۆ بە ملیۆنان درەخت گەورە دەبن بەهۆی ئەو تۆوە بچووكانەی كە وانگاری چاندبوونی.

##
وانگاری بە سەختی كاری كردبوو. خەڵكی هەموو دونیا ئەم كارانەی ئەویان بەرز نرخاند و بە ناوبانگترین خەڵاتیان پێ دا كە پێی دەڵێن خەڵاتی ئاشتیی نۆبڵ. وانگاری یەكەمین ژنی ئەفریقیا بوو كە ئەو خەڵاتەی وەرگرت.

##
وانگاری لە ساڵی 2011 كۆچی دوایی كرد، بەڵام ئێمە دەتوانین هەركات چاومان بە درەختێكی جوان دەكەوێ، ئەومان بەبیر بێتەوە.

##
* License: [CC-BY]
* Text: Nicola Rijsdijk
* Illustration: Maya Marshak
* Translation: Agri Afshin
* Language: ckb
