# تۆوێكی بچووك، چیرۆكی وانگاری ماتای

##
لە گوندێك لە دامێنی چیای كینیا لە رۆژهەڵاتی ئەفریقا، كچێكی بچووك لەگەڵ دایكی لەسەر زەوییەكانیان كاریان دەكرد. ئەو ناوی وانگاری بوو.

##
وانگاری پێی خۆش بوو لە دەرەوە بێ. خێزانەكەیان بێستانێكیان هەبوو. ئەو بە چەقۆیەكی گەورە زەوییەکەی دەكێڵا و تۆوی بچووكی دەخستە ناو زەوییە گەرمەكەوە.

##
بەلای ئەوەوە خۆشترین كاتی رۆژ، دوای خۆر ئاوابوون بوو. كاتێك هەوا تاریك دەبوو كە ئیتر نەدەكرا گژوگیا ببینێ، دەیزانی كە ئیتر كاتی ئەوەیە بگەڕێتەوە ماڵەوە. ئەو بە باریكەڕێی ناو كیڵگەكاندا تێدەپەڕی و لە رووبارەكان دەپەڕییەوە.

##
وانگاری كچێكی زیرەك بوو و دەیهەویست بچێت بۆ قوتابخانە، بەڵام دایك و باوكی پێیان خۆش بوو لە ماڵ بمێنێتەوە و لە كاروبارەكانیاندا یارمەتییان بدات. كاتێك تەمەنی بوو بە حەوت ساڵ، برا گەورەكەی دایك و باوكی رازی كرد كە رێگەی وانگاری بدەن بۆ قوتابخانە بڕوات.

##
ئەو حەزی لە شت فێربوون بوو! وانگاری لەگەڵ هەر كتێبێك كە دەیخوێندەوە زیاتر و زیاتر شت فێردەبوو. ئەو ئەوندە زیرەك بوو لە قوتابخانە تاكو ئەوەی رۆژێك بانگهێشتیان كردە ئەمریكا بۆ خوێندن. وانگاری زۆر خۆشحاڵ بوو! ئەو دەیهەویست شتی زیاتر لە بارەی جیهانەوە فێر بێت.

##
وانگاری لە زانكۆی ئەمریكا زۆر شتی نوێ فێر بوو. ئەو لە بارەی رووەكەكانەوە دەیخوێند. ئەوەی كە رووەكەكان چۆن گەورە دەبن، هاوکات بیری لەوەش دەكردەوە کە ئەو خۆی چۆن گەورە بووە و لە دارستانە جوانەكانی كینیا لەگەڵ برایەكانی یاری دەكرد.

##
هەرچەند زیاتر شت فێر دەبوو، هەستی دەكرد زیاتر خەڵكی كینیای خۆش دەوێ. ئەو دەیهەویست خەڵك ئازاد و خۆشحاڵ بن و هەرچەند زیاتر فێر دەبوو، زیاتر بیری وڵاتەكەی خۆی لە ئەفریقیا دەكردەوە.

##
كاتێك ئەو لە خوێندن تەواو بوو، گەڕایەوە بۆ كینیا، بەڵام وڵاتەكەی گۆڕدرابوو. زەوی و زارە  گەورەكان سەرتاسەری وڵاتیان داگرتبوو. ژنەكان داریان نەبوو كە ئاگر بكەنەوە و خواردن دروست بكەن. خەڵك هەژار بوون و منداڵەكانیش برسی بوون.

##
وانگاری دەیزانی دەبێ چی بكات. ئەو ژنەكانی فێر كرد كە چۆن لە تۆوە چكۆلەكان دار بڕۆێنن. ژنەكان دارەکانیان فرۆشت و پارەكانیان بە باشی بۆ خێزانەكانیان بەكار هێنا. ئەوان زۆر خۆشحاڵ بوون. وانگاری وای لێكردن كە خەڵك هەست بە ئازایی و بەهێزی بكەن

##
كات تێپەڕی و درەختە نوێیەكان گەورە بوون و دارستان دروست بوو. رووبارەكان دووبارە بووژانەوە. چیرۆكی وانگاری بە هەموو ئەفریقیادا بڵاو بوویەوە. ئەمڕۆ بە ملیۆنان درەخت گەورە دەبن بەهۆی ئەو تۆوە بچووكانەی كە وانگاری چاندبوونی.

##
وانگاری بە سەختی كاری كردبوو. خەڵكی هەموو دونیا ئەم كارانەی ئەویان بەرز نرخاند و بە ناوبانگترین خەڵاتیان پێ دا كە پێی دەڵێن خەڵاتی ئاشتی نۆبڵ. وانگاری یەكەمین ژنی ئەفریقیا بوو كە ئەو خەڵاتەی وەرگرت.

##
وانگاری لە ساڵی 2011 كۆچی دوایی كرد، بەڵام ئێمە دەتوانین هەركات چاومان بە درەختێكی جوان دەكەوێ، ئەومان بەبیر بێتەوە.

##
* License: [CC-BY]
* Text: Nicola Rijsdijk
* Illustration: Maya Marshak
* Translation: Agri Afshin
* Language: ckb
