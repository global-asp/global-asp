# مۆزەكانی داپیرە

##
باغەكەی دایەگەورە پڕ بوو لە گەنمەشامی و هەرزن و مانیۆك. بەڵام مۆزەكان لە هەموان باشتر بوو. هەرچەند كە دایەگەورە نەوەی زۆری هەبوو، بەڵام من بەنهێنی زانیم كە من لای ئەو لە هەموان پەسنەتر بووم. ئەو زۆربەی كاتەكان منی بۆ ماڵی خۆی بانگێشت دەكرد.  نهێنی وردی پێ دەگوتم، بەڵام ئەو نهێنییەك هەبوو كە لە منی ئاشكرا نەدەكرد: ئەو مۆزە گەیوەكانی لە كوێ دادەنا.

##
رۆژێكیان من سەبەتەیەكی حەسیری گەورەم بینی كە لە دەرەوە لەبەر ماڵی دایە گەورە داندرابوو. كاتێك كە من پرسیارم لێ كرد ئەوە بۆ چییە، وڵامێك كە وەرمگرتەوە ئەوەبوو كە: "ئەوە سەوەتە جادوەكەی منە." لە تەنیشت سەبەتەكە، گەڵای دارەمۆزێكی زۆری لێ بوو كە دایە گەورە هەر بەینابەینێك سەروبنی پێ دەكردن. من بەهەستی خۆتـێهەڵـقوتانــدنەوە پرسیارم لێكرد: "دایە گەورە ئەو گەڵایانە بۆچی دەبن؟" تاقە وڵامێك كە دەستم كەوت ئەوە بوو كە: "ئەوانە گەڵا جادویەكانی منن."

##
تەماشاكردنی داپیرە، مۆزەكان، گەڵای دارە مۆز، سەبەتە گەورە حەسیرییەكە زۆر سرنجڕاكێش بوو، بەڵام دایەگەورە منی بۆ كارێك بۆ لای دایكم نارد. "دایە گەورە، تكایە، كاتێك تۆ ئامادەی دەكەی لێم گەڕێ با چاو لێكەم." ئەو پێداگری كرد: "رۆڵە هێندە لاسار مەبە، ئەو كارەی پێم گوتی بڕۆ ئەنجامی بدە. من بە هەڵاتن ئەوێم بە جێ هێشت.

##

كاتێك كە گەڕامەوە دایەگەورە لە دەرەوە دانیشتبوو، بەڵام نە سەبەتەكان و نە مۆزەكانیش لەوێ نەبوون. "دایە گەورە، سەبەتەكان لە كوێن؟ مۆزەكان لە كوێن؟" بەڵام تاقە وڵامێك دەستم كەوت ئەوە بوو كە: "ئەوان لە جێگا جادویەكەی منن."  ئەوە زۆر هیوابڕاوكەر بوو!

##
دوو رۆژ دواتر، دایە گەورە منی نارد كە دارگۆچانەكەی لە ژووری نوستنەكەی بۆ بێنم. هەر كە دەرگاكەم كردەوە بۆنێكی خۆشی بەقەوەتی مۆزە گەیوەكان بە پێشوازیم هات. لە ناو ژوورەكەدا، سەبەتە گەورە حەسیرییە جادویەكەی دایە گەورەی لێ بوو. ئەو بە جوانی بە پەتوویەكی كۆن شاردرابووەوە. من پەتۆكەم لادا و هەستم بە بۆنە خۆشەكە كرد.

##
دەنگی دایەگەورە رایچڵەكاندم كاتێك بانگی كردم: "ئەوە تۆ چی دەكەی؟ زووكە گۆچانەكەم بۆ بێنە." منیش بە پەلە پەل بە گۆچانەكەیەوە هاتمە دەرەوە. دایە گەورە پرسی: "ئەوە بە چی پێدەكەنی؟" پرسیارەكەی ئەو تێیگەیاندم لەوەی كە جێگا جادویەكەی دایەگەورەم ئاشكرا كردووە، من هێشتا زەردەخەنەكەم بەسەر لێوەكانمەوە ماوەتەوە.

##
رۆژی پاشتر، كاتێك كە دایە گەورە بۆ چاوپێكەوتنی دایكم هاتبوو، من بە خێرایی بۆ ماڵەكەی رۆیشتم تا جارێكی دیكە مۆزەكان تاقی بكەمەوە. هێشویەك مۆزی زۆر گەیشتووی لێ بوو. من دانەیەكیانم برد و لە ناو جلكەكانمدا شاردمەوە. پاش ئەوەی كە سەبەتەكەم داپۆشیەوە. من چوومە پشت خانووەكە و بە پەلە خواردم. ئەوە شیرینترین مۆزێك بوو كە تا ئێستا تامم كردبوو.

##
رۆژی پاشتر كاتێك كە دایە گەورە لە باخچەكەدا خەریكی سەوزی رنینەوە بوو، من بەدزیەوە چوومە ژوورەوە و تەماشای مۆزەكانم كرد. تەقریبەن هەموویان پێگەیشتبوون. من نەمتوانی كە خۆم رابگرم و هێشوویەكی چوار دەنكیم هەڵگرت. كاتێك كە بە ئەسپایی بەرەو دەرگاكە دەڕۆشتم، لە دەرەوە گوێم لە دەنگی كۆخەی دایە گەورە بوو. من تەنیا توانیم مۆزەكان لە ژێر جلەكانمدا بشارمەوە و  بەپشت سەریدا رۆشتم.

##
رۆژی پاشتر رۆژی بازاڕ كردن بوو. داپیرە بەیانی زوو لە خەو هەستابوو. ئەو هەمیشە مۆزی گەیوو و مانیۆكی دەبرد كە لە بازاردا بیانفرۆشێت. من بۆ دیتنی ئەو لەو رۆژەدا پەلەم نەكرد، بەڵام من نەمدەتوانی بۆ ماوەیەكی زۆر خۆمی لێ بشارمەوە.

##
درەنگانێكی ئەو شەوە لە لایەن دایكم، بابم و داپیرەم بانگكرام. من دەمزانی بۆچی. ئەو شەوە كاتێك من چووم راكشام كە بخەوم، دەمزانی من جارێكی دیكە هیچ كات ناتوانم نە لە دایەگەورە نە لە دایك و بابم و بێ گومان نە لە هیچ كەسێكی دیكە دزی بكەم.

##
* License: [CC-BY]
* Text: Ursula Nafula
* Illustration: Catherine Groenewald
* Translation: Agri Afshin
* Language: ckb
