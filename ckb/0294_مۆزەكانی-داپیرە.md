# مۆزەكانی داپیرە

##
باخچەكەی داپیرە زۆر جوان بوو. پڕ بوو لە گەنمەشامی، هەرزن و مانیۆك، بەڵام لە هەموویان باشتر مۆزەكان بوون. ئەگەرچی داپیرە نەوەی زۆری هەبوون، بەڵام من بە نهێنی ئەوەم دەزانی كە داپیرە منی لە هەموان خۆشتر دەویست. ئەو زۆربەی جار بانگی دەكردمە ماڵەكەی خۆی. هەروەها ئەو ڕازی زۆری بۆ باس دەكردم. بەڵام ڕازێك هەبوو كە داپیرە تا ئێستا بۆی باس نەكردبووم: ئەوەی كە ئەو مۆزە گەییوەكانی لە كوێ دادەنا

##
ڕۆژێكیان من زەمبیلەیەكی حەسیریم بینی لە دەرەوەی ماڵەكەی داپیرە. كاتێ كە پرسیم ئەم زەمبیلە بۆ چییە، تەنیا وەڵامێک كە بیستم ئەوەبوو كە: "ئەمە زەمبیلە جادووییەكەی منە" لە تەنیشت زەمبیلەكە گەڵای دار مۆزی لێ بوو كە داپیرە زوو زوو ئاوەژووی دەكردنەوە. من كنجكۆڵ بووم. پرسیارم كرد، ئەم گەڵایانەت بۆ چییە؟ تەنیا وەڵامێكی كە بیستم ئەوە بوو كە: "ئەمانە گەڵا جادووییەكانی منن."

##
نیگاكانی داپیرە، مۆزەكان، گەڵای دارمۆز، زەمبیلەی حەسیری، هەموو ئەمانە زۆر سەیر بوون. بەڵام داپیرەم بۆ ئەنجامدانی كارێك منی نارد بۆ لای دایكم. من پێداگریم كرد: "داپیرە، تكایە با لێرە بم كاتێك تۆ ئەمانە ئامادە دەكەی، بۆ ئەوەی بیانبینم." داپیرە پێی گوتم: "ڕۆڵە، لاساری مەكە، ئەو كارەی پێم گوتی ئەنجامی بدە." منیش بە غار ڕۆیشتم.

##
كاتێ كە گەڕامەوە، داپیرە لە دەرەوە دانیشتبوو، بەڵام نە مۆزەكانم بینی نە زەمبیلەكە. پرسیم: "داپیرە، كوا زەمبیلەكە، كوا مۆزەكان و كوا..." بەڵام داپیرەم تەنها گوتی: "مۆزەكان لە شوێنە جادووییەكەی منە." زۆر بێ ئومێد بووم.

##
دوو ڕۆژ دواتر، داپیرە منی نارد گۆچانەكەی لە ژوورە خەوەكەی بۆ بێنم. هەر ئەوەی كە دەرگاكەم كردەوە، بۆنێكی توندی مۆز ژوورەكەی پڕ كردبوو. لەناو ژوورەکە زەمبیلە حەسیرییەكەی داپیرەی لێ بوو. زەمبیلەكە بە لێفەیەكی كۆن داپۆشرا بوو. من لێفەكەم لابرد و بۆنێکی خۆشم هەست پێ کرد.

##
لەگەڵ دەنگی داپیرە ڕاچڵەكیم كاتێ گوتی: "ئەوە تۆ چی دەكەی؟ پەلە بكە و گۆچانەكەم بۆ بێنە." منیش زۆر بە پەلە گۆچانەكەم بۆ برد. داپیرە گوتی: "ئەوە بەچی پێدەكەنی؟" پرسیارەكەی داپیرە ئەوەی تێگەیاندم كە من هێشتا زەردەخەنەم لەسەر لێوانە بەهۆی دیتنەوەی شوێنە جادووییەكی داپیرە.

##
ڕۆژی دواتر، كاتێك كە داپیرە هات بۆ سەردانی دایكم، من بە خێرایی چوومەوە بۆ باخچەكەی داپیرە، بۆ ئەوەی جارێكی دیكە چاو لە مۆزەكان بكەمەوە. بینیم تۆپەڵە مۆزێکی زۆر گەییوو لەوێ بوو. یەك دانەم هەڵگرت و لە ناو جلەکانم شاردمەوە. دوای ئەوەی زەمبیلەكەم داپۆشییەوە، چوومە پشت خانووەكە و بە خێرایی مۆزەكەم خوارد. پێشتر هەرگیز مۆزی وا شیرینم نەخواردبوو.

##
ڕۆژی دواتر، كاتێ داپیرە لە باخچەكە سەوزیی دەبڕییەوە، بە ئەسپایی هاتم و چاوم لە مۆزەكان كرد. نزیک بە تەواوی مۆزەكان پێ گەییبوون. نەمتوانی ددان بەخۆدا بگرم و چەند مۆزێکم هەڵگرت. خەریك بوو بە ئەسپایی بەرەو دەرگاكە دەڕۆیشتم، گوێم لە كۆخەی داپیرە بوو كە لە پشت دەرگاكە بوو. توانیم مۆزەكان لە ژێر جلەكانمدا بشارمەوە و بە بەردەمیدا تێپەڕیم.

##
ڕۆژی دواتر كاتی چوونە بازاڕ بوو. داپیرە بەیانی زوو لە خەو هەستا. ئەو هەمیشە مۆزە پێگەییشتوو و مانیۆكەكانی دەبردە بازاڕ بۆ فرۆشتن. من ئەو ڕۆژە بۆ سەردانی داپیرە پەلەم نەكرد، بەڵام نەمتوانی لەوە زیاتر فێڵی لێ بكەم.

##
دوانیوەڕۆی هەمان ڕۆژ دایكم، باوكم و داپیرەم بانگیان كردم. دەمزانی بۆچی بانگم دەكەن. كاتێ شەو ڕاكشابووم كە بخەوم، زانیم كە ئیتر چی دیكە ناتوانم دزی نە لە داپیرە نە لە دایك و باوكم و نە لە هیچ كەسێكی دیكە بكەم.

##
* License: [CC-BY]
* Text: Ursula Nafula
* Illustration: Catherine Groenewald
* Translation: Agri Afshin
* Language: ckb
