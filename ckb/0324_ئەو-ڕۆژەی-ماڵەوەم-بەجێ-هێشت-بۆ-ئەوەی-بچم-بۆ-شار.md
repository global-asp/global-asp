# ئەو ڕۆژەی ماڵەوەم بەجێ هێشت بۆ ئەوەی بچم بۆ شار

##
لە گوندەكەی ئێمە وێستگەیەكی بچووكی بووسی لێ بوو، كە پڕ بوو لە خەڵك و بووسی زۆری لێ ڕادەوستا. لەسەر عەرزەکە شتێکی زۆری لێ بوو كە دەبوایە بار كرابان. شاگرد شۆفیرەكان هەرای ناوی شوێنەكانیان دەكرد كە بووسەكان بۆی دەچوون.

##
گوێم لە دەنگی شاگردشۆفیرێك بوو كە هەرای دەكرد: "شار" "شار" "وێستگەی ڕۆژئاوا!" ئەوە ئەو بووسە بوو كە من دەبوایە سوار بوایەم.

##
بووسی شار هەمیشە پڕ بوو، بەڵام خەڵك هەر پاڵیان بە یەكترەوە دەنا بۆ ئەوەی سوار بن. هەندێك بارەكانی خۆیان دەخستە ناو سندووقی ژێر بووسەکەوە. ئەوانی دیكەش دەیانهێنایە ناو بووسەكە و لەسەر بارپێچەكانی ژوورەوەیان دادەنا.

##
گەشتیارە نوێیەكان بڵیتەكانیان بە توندی لەناو دەستیان گرتبوو و لەناو بووسە قەرەباڵغەكەدا بە دوای شوێنێكدا دەگەڕان دابنیشن. ژنەكان هەوڵیان دەدا شوێنێكی گونجاو بۆ مناڵەكانیان بدۆزنەوە لە گەشتە دوور و درێژەكەیاندا.

##
من بەزۆر شوێنی خۆم لە تەنیشت پەنجەرەیەكەوە كردەوە. ئەو پیاوەی لە تەنیشت منەوە دانیشتبوو، كیسەیەكی سەوزی لەناو دەستدا بوو. ئەو سەندەڵێكی دەپێدا بوو، و كۆتێكی كۆنەشی پۆشیبوو. پیاوەكە پەشۆكاو دیار بوو.

##
لە پەنجەرەكەوە سەیری دەرێم دەكرد كە خەریك بوو لە گوندەكەم دوور دەكەوتمەوە. ئەو شوێنەی كە لێی گەورە ببووم. من دەمهەویست بچم بۆ شارە گەورەكە.

##
هەموو كەلوپەلەكان بار كران و گەشتیارەكانیش لە شوێنەكانیان دانیشتن. دەستفرۆشەكان هێشتا هەر بەزۆر خۆیان بەناو بووسەكەدا دەكرد بۆ ئەوەی شتەكانیان بە گەشتیارەكان بفرۆشن. ئەوان هەرایان بۆ ئەو شتانە دەكرد كە دەیانفرۆشتن. نێوی شتەكان زۆر سەیر بوون.

##
هەندێك لە گەشتیارەكان خواردنەوەیان كڕی، ئەوانی دیكەش خواردنیان كڕی و دەیانخوارد. ئەوانەشی كە پارەیان نەبوو، وەكوو من، تەنیا چاویان لێ دەكرد.

##
 لەگەڵ هەرای شۆفیر، هەموو ئەو جموجۆڵانە کۆتاییان پێ هات. شاگردشۆفیرکە بە دەستفرۆشەكانی گوت دەبێ بچنە خوارەوە.

##
دەستفرۆشەكان پاڵیان بە یەكترەوە دەنا بۆ ئەوەی زوو لە بووسەكە بچنە خوارەوە. هەندێك باقی پارەكانیان دەدایەوە بە گەشتیارەكان. هەندێكی دیكەشیان هەوڵیان دەدا لە كۆتا دەرفەتدا شتی زیاتر بفرۆشن.

##
كاتێ بووسەكە وێستگەكەی بەجێ هێشت، من لە پەنجەرەكەوە سەیری دەرێم دەكرد. بیرم لەوە دەكردەوە كە ئایا جارێكی دیكە دەتوانم بگەڕێمەوە بۆ گوندەكەم.

##
وردە وردە، بە درێژایی گەشتەکەمان، هەوای ناو بووسەكە گەرم بوو. من چاوەكانم نووقاند بە ئومێدی ئەوەی كە خەوم لێ بكەوێ.

##
بەڵام هەر بیرم لای ماڵەوە بوو. ئایا دایكم سەلامەت دەبێ؟ ئایا دەتوانم هیچ قازانجێك لە كەروێشكەكانم بكەم. ئایا براكەم لە بیری دەبێ درەختە ساواکانم ئاو بدات؟

##
لە ڕێگا توانیم نێوی ئەو شارە گەورە لەبەر بكەم كە مامم لێی دەژیا. نێوی شارەكەم لەبەر خۆمەوە دەگوتەوە تا ئەوەی خەوم لێ كەوت.

##
نۆ كاتژمێر دواتر، بە دەنگی بەرزی پیاوێك بەخەبەر هاتم كە هەرای گەشتیارەكانی دەكرد بۆ گەڕانەوە بۆ گوندەكەم. منیش جانتا چكۆلەكەم هەڵگرت و لە پاسەكە هاتمە خوارەوە.

##
بووسەكە دەگەڕایەوە، زۆر زوو پڕ بوو. گرنگترین شت بۆ من ئێستا دیتنەوەی ماڵی مامم بوو.

##
* License: [CC-BY]
* Text: Lesley Koyi, Ursula Nafula
* Illustration: Brian Wambi
* Translation: Agri Afshin
* Language: ckb
