# نوزیبلە و سێ تاڵە موو

##
لە سەردەمانی زوو، سێ كچ چووبوونە دەرەوە بۆ داركۆكردنەوە.

##
ڕۆژێكی زۆر گەرم بوو، بۆیە چوونە دەم ڕووبارەكە بۆ مەلەكردن. ئەوان یارییان كرد و شەڕەئاو و مەلەیان كرد.

##
لەناكاو بە ئاگا هاتنەوە كە كات درەنگ ببوو، بۆیە خێرا گەڕانەوە بۆ گوندەكەیان.

##
كاتێك لە ماڵ نزیك بوونەوە، نوزیبلە دەستی بۆ ملی برد. ئەو ملوانەكەكەی لەبیر چووبوو، بۆیە لە دەستەخوشكەكانی پاڕایەوە: "تكایە لە گەڵم بگەڕێنەوە بۆ ئەوەی ملوانكەكە بهێنمەوە." بەڵام هاوڕێكانی گوتیان تازە زۆر درەنگە.

##
بۆیە نوزیبلە بە تەنیا بۆ دەم ڕووبارەكە گەڕایەوە. ملوانكەكەی دۆزییەوە و بە پەلە بەرەو ماڵ كەوتە ڕێ، بەڵام لە بەر تاریکی رێگای لێ ون بوو.

##
لە دوورەوە ڕووناكاییەكی لە كۆخێكەوە بینی. ئەو بەرەو كۆخەكە ڕایكردو لە دەرگای دا.

##
سەری سوڕما كاتێك بینی سەگێك دەرگاكەی كردەوە، سەگەكە گوتی: "چیت دەوێ؟" نوزیبلە وڵامی دایەوە:" من بزر بوومە و پێویستم بە شوێنی خەوە." سەگەكە گوتی: "وەرە ژوورەوە دەنا دەتگەزم!" بۆیە نوزیبلە چووە ژوورەوە.

##
دواتر سەگەكە گوتی: "خواردنم بۆ دروست بكە!" نوزیبلە گوتی: "من پێشتر هەرگیز خواردنم بۆ سەگ دروست نەكردووە." سەگەكە گوتی: "خواردنم بۆ دروست بكە دەنا دەتگەزم!" بۆیە نوزیبلە هەندێ خواردنی بۆ سەگەكە ئامادە كرد.

##
دواتر سەگەكە گوتی: "جێگام بۆ ڕاخە!" نوزیبلە گوتی: "من هەرگیز جێگا خەوم بۆ سەگ ڕانەخستووە." سەگەکە گوتی: "جێگا خەوەكەم بۆ ڕاخە دەنا دەتگەزم!" بۆیە نوزیبلە جێگاكەی بۆ ڕاخست.

##
نوزیبلە هەموو رۆژێ ناچار بوو كە خواردن بۆ سەگەكە دروست بکا و ناوماڵەكەی بۆ پاك بكاتەوە. ڕۆژێكیان سەگەكە گوتی: "نوزیبلە، من ئەمڕۆ دەبێ بچم سەردانی چەند هاوڕێیەكم بكەم. ماڵەكە گەسك بدە، خواردن دروست بكە و شتەكانم بۆ بشۆ پێش ئەوەی  بگەڕێمەوە."

##
هەر دوای ئەوەی كە سەگەكە ڕۆیشت، نوزیبلە سێ تاڵە مووی لە سەری خۆی كردەوە. ئەو تاڵێكی لەژێر تەختە خەوەكە دانا و تاڵێكی دیكەش لە پشت دەرگاكە و تاڵەكەی دیكەشی لە حەوشەكە دانا. و دواتر زۆر بە خێرایی گەڕایەوە ماڵەوە.

##
كاتێ سەگەكە گەڕایەوە، بە دوای نوزیبلە دا گەڕا. هەرای كرد: "نوزیبلە لە كوێی؟" تاڵە مووی یەكەم گوتی: "ئەوەتام لەژێر تەختەخەوەكە." تاڵی دووەم گوتی: "ئەوەتام لە پشت دەرگاكە." و تاڵی سێهەم گوتی: "ئەوەتام لە حەوشەكە."

##
ئەوكات سەگەكە تێگەیشت كە نوزیبلە فێڵی لێ كردووە، بۆیە تەواوی ئەو رێگایەی بۆ گوندەكە دەچوو بە غاردان بڕی، بەڵام براكانی نوزیبلە بە گۆپاڵی گەورە چاوەڕێیان دەكرد. سەگەكە گەڕایەوە و هەڵات و ئیتر دووبارە دەرنەكەوتەوە.

##
* License: [CC-BY]
* Text: Tessa Welch
* Illustration: Wiehan de Jager
* Translation: Agri Afshin
* Language: ckb
