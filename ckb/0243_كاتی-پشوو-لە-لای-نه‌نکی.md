# كاتی پشوو لە لای دایەگەورە

##
ئۆدۆنگۆ و ئاپیۆ لەگەڵ باوكیان لە شار دەژیان. ئەوان چاوەڕوانی هاتنی رۆژەكانی پشوو بوون نەك لەبەر ئەوەی قوتابخانە داخرا، بەڵكو لەبەر ئەوەی ئەوان دەیانهەویست سەردانی دایە گەورەیان بكەن. ئەو لە گوندێكی شوێنی ماسی گرتن لە نزیك دەریاچەیەك دەژیا.

##
ئۆدۆنگو و ئاپیۆ خۆشحاڵیەكی لە رادەبەر دایگرتبوون لەبەر ئەوەی كاتی ئەوە بوو دوبارە چاویان بە داپیرەیان بكەوێتەوە. شەوی رابردوو بارگەوبنەیان  پێچابووەوە و ئامادە بوون كە گەشتێكی دورودرێژ بۆ گوندەكەی داپیرەیان بكەن. ئەوان خەویان لێ نەكەوت وبە درێژای شەو سەبارەت بە پشوەكە قسەیان كرد.

##
بەرەبەیانی زووی رۆژی پاشتر ئەوان بە ماشێنەكەی باوكیان بەرەو گوندەكە بەڕێكەوتن. ئەوان چیاكان و ئاژەڵە كێویەكان و كێڵگەكانی چاییان تێپەڕ كرد. ئەوان ماشێنەكانیان دەژمارد و گۆرانیان دەگوت.

##
دوای ماوەیەك منداڵەكان ماندوو بوون و خەو دایگرتن.

##
باوكیان ئۆدۆنگۆ و ئاپیۆی پاش گەیشتنیان بۆ گوندەكە لە خەو هەستاند. ئەوان داپیرەیان واتە "نیار-كانیادا" بینیەوە كە لەسەر حەسیرێك لەبن دارێك ئیسراحەتی دەكرد. نیار-كانیادا لە زمانی لو بە مانای "كچی خەڵكی كانیادا" دێت. ئەو ژنێكی بە توانا و جوان بوو.

##
نیار-كانیادا بە خێرهاتنی كردن بۆ ژوورێ و بە خۆشحاڵییەوە  لە دەوروبەری ژوورەوە دەستی كردە سەما كردن و گۆرانی گوتن. نەوەكانی ئەو زۆر بە جۆش و خرۆشەوە بە پەرۆش بوون تا زوو ئەو دیاریانەی بدەنێ كە لەشارەو لەگەڵ خۆیان هێنابوو. ئۆدۆنگۆ گوتی: "لە پێشدا دیاریەكەی من بكەوە."  ئاپیۆش گوتی: نا، دیاریەكەی من لە پێشدا بكەوە!"

##
پاش ئەوەی كە ئەو دیاریەكانی كردەوە، نیار -كانیادا بە پێی داب و نەریتەكانی خۆیان سوپاس و پێزانینی ئاراستە كردن.

##
دوایە ئەوان بۆ دەرەوە رۆشتن. ئەوان شوێن پەپوولەو باڵندەكان كەوتن.

##
ئەوان بەسەر درەختەكان كەوتن و لە گۆلاوەكەدا شەڕەئاویان كرد.

##
كاتێك كە تاریكی داهات ئەوان بۆ نان خواردنی ئێوارە بۆ ماڵەوە گەڕانەوە. پێش ئەوەی خواردنەكەیان تەواو بكەن خەویان لێ كەوتبوو!

##
رۆژی دواتر باوكیان گەڕایەوە بۆ شار و منداڵەكانی لە لای نیار- كانیادا بەجێ هێشت.

##
ئۆدۆنگۆ و ئاپیۆ  لە كاروبارەكانی ماڵەوە یارمەتی داپیرەیان دا. ئەوان ئاو و داریان هێنا. ئەوان لە كولانەی مریشكەكان هێلكەكانیان كۆكردەوە و سەوزیەكانیشیان لە باخچەكە بڕیەوە.

##
نیار-كانیادا فێری نەوەكانی كرد كە چۆن ئۆگالی نەرم دروست بكەن و لەگەڵ شۆرباو بیخۆن. ئەو پێشانی دان چۆن برنجی نارگیلی دروست بكەن تا لەگەڵ ماسی برژاودا بیخۆن.

##
رۆژێكیان ئۆدۆنگۆ مانگاكانی داپیرەی بردە دەرەوە تا بیانلەوەڕێنێ. ئەوان بۆ ناو كێڵگەی هاوسێكەیان چوون. جوتیاری هاوسێیان لە ئۆدۆنگۆ تووڕە بوو. ئەو هەڕەشەی كرد لەبەر ئەوەی بەرهەمەكانی ئەویان خواردووە مانگاكان بۆ خۆی دەبات. لەپاش ئەو رۆژەوە كوڕەكە دڵنیایی دا كە جاریكی دیكە مانگاكان دەردەسەر دروست ناكەن.

##
رؤژێكی دیكە منداڵەكان لەگەڵ داپیرەیان بۆ بازار رۆیشتن. ئەو سەكۆیەكی هەبوو كە سەوزەوات و شەكر و سابونی تێدا دەفرۆشت. ئاپیۆ پێی خۆش بوو نرخی شتەكان بە كڕیارەكان بڵێت. ئۆدۆنگۆش ئەو كەرەستانەی كە كڕیارەكان كڕیبویان بۆیانی دەپێچاوە.

##
لە كۆتایی رۆژەكە ئەوان پێكەوە چاییان خواردەوە. ئەوان یارمەتی دایەگەورەیان دا لە هەژماركردنی ئەو  پارانەی كە بەدەستی هێنابوو.

##
بەڵام رۆژانی پشوو زۆر زوو تەواو بوو و منداڵەكان دەبوایە بۆ شار بگەڕێنەوە. نیار-كانیادا كڵاوێكی بە ئۆدۆنگۆ و چاكەتێكیشی بە ئاپیۆ دا. ئەو خواردنیشی بۆ ناو رێگا بۆ ئامادە كردن.

##
كاتێك باوكیان بە دوایاندا هات كە بیانباتەوە، ئەوان نەیاندەویست كە ئەوێ بە جێ بێڵن. منداڵەكان داوایان لە نیار-كانیادا كرد كە لە گەڵیان بۆ شار بچێ. ئەو پێكەنی و گوتی: "من بۆ ژیان لە شاردا زۆر پیرم. من چاوەڕوانی ئێوە دەبم كە ساڵی داهاتوو سەرلەنوێ بۆ گوندەكەم بگەڕێنەوە."

##
ئۆدۆنگۆ و ئاپیۆ زۆر بەگەرمی هەردووكیان لە ئامێزیان گرت و خوداحافیزیان  لێ كرد.

##
كاتێ ئۆدۆنگۆ و ئاپیۆ بۆ قوتابخانە گەڕانەوە، ژیانی گوندەكەیان بۆ هاوڕێكانیان باس كرد. هەندێك لە منداڵەكان پێیان وابوو كە ژیان لە شار باشترە. ئەوانی دیكە پێیان وابوو كە ژیان لە گوند باشترە، بەڵام گرینگتر لە هەموو ئەمانە هەموویان لەگەڵ ئەو رایەدا بوون كە ئۆدۆنگو و ئاپیۆ داپیرەیەكی سەرسامهێنەریان هەیە.

##
* License: [CC-BY]
* Text: Violet Otieno
* Illustration: Catherine Groenewald
* Translation: Agri Afshin
* Language: ckb
