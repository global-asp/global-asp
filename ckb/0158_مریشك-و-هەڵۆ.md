# مریشك و هەڵۆ

##
رۆژێك بوو رۆژگارێك بوو مریشك و هەڵۆ هاورێی یەكتری بوون. ئەوان پێكەوە لەگەڵ باڵندەكانی دیكەدا بە ئاشتی دەژیان. هیچ كامیان نەیاندەتوانی بفڕن.

##
جارێكیان برسێتی رووی تێكردن. هەڵۆ دەبا مەودایەكی دووری بڕیبا بۆ ئەوەی خواردن پەیدا بكات. كاتێك گەڕایەوە زۆر ماندوو بوو، بۆیە گوتی: "دەبێ رێگایەكی ئاسانتر هەبێ بۆ گەشتكردن!"

##
دوای خەوێكی شەوانەی باش، مریشك بیرۆكەیەكی ژیرانەی بە مێشكیدا هات. ئەو دەستی كرد بە كۆكردنەوەی پەڕە كەوتووەكانی باڵندەكانی هاوڕێی. مریشك گوتی: "وەرن با ئەو پەڕانە لە پەڕەكانی خۆمان ببەستین." لەوانەیە ئەوجار بۆ گەشتكردن ئاسانتر بێت.

##
لە گوندەكە تەنیا هەڵۆ بوو كە دەرزییەكی  دروومانی هەبوو، بۆیە یەكەم كەس كە پەڕەكانی دووری، هەڵۆ بوو. ئەو جووتێك باڵی جوانی بۆ خۆی دووری و بەرز فڕی. مریشك دەرزییەكەی بە قەرز وەرگرت، بەڵام زۆر زوو ماندوو بوو لە دروومانكردن. ئەو دەرزییەكەی لە ناو دۆڵابەكە دانا و ڕۆیشت بۆ ئەوەی خواردن بۆ جوچكەكانی دروست بكات.

##
بەڵام باقی باڵندەكانی دیكە دیتیان هەڵۆ بەسەر كێڵگەكەدا دەفڕێ. داوایان لە مریشك كرد كە دەرزییەكەیان بە قەرز بداتێ تا ئەوانیش باڵان بۆ خۆیان دروست بكەن. بە زووی هەموو باڵندەكان لە بەرزایی ئاسمان دەستیان بە فڕین كرد.

##
كاتێك كە ئاخریین باڵندە دەرزییە قەرزكراوەكەی گەڕاندەوە، مریشك لەوێ نەبوو. جوچكەكانی دەرزییەكەیان وەرگرتەوە و دەستیان كرد بە یاریكردن پێی. كاتێك ئەوان لە یاریی كردن ماندوو بوون دەرزییەكەیان لەناو خۆڵەكە بەجێهێشت.

##
دوانیوەڕۆی ئەو ڕۆژە هەڵۆ گەڕایەوە. داوای لە مریشك كرد كە دەرزییەكەی بداتەوە بۆ ئەوەی هەندێك لە باڵەكانی تووند بكاتەوە كە لە گەشتەكەیدا شل ببوونەوە. مریشك ناو دۆڵابەكە گەڕا، چێشتخانەكەش گەڕا، حەوشەكەش گەڕا، بەڵام دەرزییەكە لە هیچ شوێنێك دیار نەبوو.

##
مریشك لە هەڵۆ پاڕایەوە: "تەنیا ڕۆژێك دەرفەتم بدەیە. ئەوكات دەتوانی باڵەكانت چاک بكەیەوە و دووبارە خواردن بەدەست بێنیت." هەڵۆ گوتی: "تەنیا یەك ڕۆژی دیكە. ئەگەر دەرزییەكە نەدۆزییەوە دەبێ یەكێك لە جوچكەكانتم بدەیەی لە جیاتی دەرزییەكە."

##
كاتێ ڕۆژی دواتر هەڵۆ هاتەوە، بینی مریشك خەریك بوو خۆڵەكەی لێك دەدا و بۆ دەرزییەكە دەگەڕا، بەڵام هیچی نەدۆزییەوە، بۆیە هەڵۆ زۆر بە تیژی بەرەو خوارەوە هێرشی هێناو جوچكەیەكی فڕاند و لە كێڵگەكە دوور كەوتەوە. ئیدی هەتا هەڵۆ دەهاتەوە، دەیبینی كە مریشك خەریكی لێكدانی خۆڵەكەیە و بۆ دەرزییەکە دەگەڕێ.

##
كاتێ سێبەری باڵەكانی هەڵۆ لەسەر زەوی دەبینرێ، مریشك جوجەڵەكانی ئاگادار دەكاتەوە: "لە حەوشەكە دوور كەونەوە"، ئەوانیش دەڵێن: "ئێمە گەمژە نین و هەڵدێین."

##
* License: [CC-BY]
* Text: Ann Nduku
* Illustration: Wiehan de Jager
* Translation: Agri Afshin
* Language: ckb
