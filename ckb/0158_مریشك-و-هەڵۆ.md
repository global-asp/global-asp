# مریشك و هەڵۆ

##
جارێکی مریشك و هەڵۆ پێكەوە هاوڕێ بوون. ئەوان پێكەوە لەگەڵ باڵندەكانی دیكەدا بە ئاشتی دەژیان. هیچ كامیان نەیاندەتوانی بفڕن.

##
جارێكیان برسێتی ڕووی تێكردن. هەڵۆ دەبا مەودایەكی دووری بڕیبا بۆ ئەوەی خواردن پەیدا بكات. كاتێك گەڕایەوە زۆر ماندوو بوو، بۆیە گوتی: " دەبێ ڕێگایەكی ئاسانتر هەبێ بۆ گەشتكردن."

##
دوای خەوێكی باش، مریشك بیرۆكەیەكی ژیرانەی بە مێشكیدا هات. ئەو دەستی كرد بە كۆكردنەوەی پەڕە كەوتووەكانی باڵندەكانی هاوڕێی. مریشك گوتی: " وەرن با ئەو پەڕانە لە پەڕەكانی خۆمان ببەستین." لەوانەیە ئەوجار ئاسانتر بێ بۆ گەشتكردن.

##
لە گوندەكە تەنیا هەڵۆ بوو كە دەرزی دروومانی هەبوو، بۆیە یەكەم كەس كە پەڕەكانی دووری، هەڵۆ بوو. ئەو جووتێك باڵی جوانی بۆ خۆی دووری و بەرز فڕی. مریشك دەرزییەكەی بە قەرز وەرگرت، بەڵام زۆر زوو ماندوو بوو لە دروومانكردن. ئەو دەرزییەكەی لە ناو دۆڵابەكە دانا و ڕۆیشت بۆ ئەوەی خواردن بۆ جوچكەكانی دروست بكات.

##
كاتێك باڵندەكانی دیكە هەڵۆیان بینی كە بەسەر كێڵگەكەدا دەفڕێ،چوون داوایان لە مریشك كرد كە دەرزییەكەیان بداتێ بۆ ئەوەی ئەوانیش جووتێك باڵ بۆخۆیان دروست بكەن. زۆر بە زوویی هەموو باڵندەكان دەستیان كرد بە فڕین لە ئاسمان.

##
كاتێ ئاخرین باڵندە دەرزییەكەی گەڕاندەوە بۆ مریشكەكە كە قەرزی كردبوو، مریشك لەوێ نەبوو. جوچكەكانی دەرزییەكەیان وەرگرتەوە و دەستیان كرد بە یاریكردن بە دەرزییەكە. كاتێ ماندوو بوون لە یاریكردن، دەرزییەكەیان لەناو خۆڵەكە فڕێ دا.

##
دوانیوەڕۆی ئەو ڕۆژە هەڵۆ گەڕایەوە. داوای لە مریشك كرد كە دەرزییەكەی بداتەوە بۆ ئەوەی هەندێك لە باڵەكانی تووند بكاتەوە كە لە گەشتەكەیدا شل ببوونەوە. مریشك ناو دۆڵابەكە گەڕا، چێشتخانەكەش گەڕا، حەوشەكەش گەڕا، بەڵام دەرزییەكە لە هیچ شوێنێك دیار نەبوو.

##
مریشك لە هەڵۆ پاڕایەوە: "تەنیا ڕۆژێك دەرفەتم بدەیە. ئەوكات دەتوانی باڵەكانت چاک بكەیەوە و دووبارە خواردن بەدەست بێنیت." " تەنیا یەك ڕۆژی دیكە." هەڵۆ گوتی: "ئەگەر دەرزییەكە نەدۆزییەوە دەبێ یەكێك لە جوچكەكانتم بدەیەی لە باتی دەرزییەكە."

##
كاتێ ڕۆژی دواتر هەڵۆ هاتەوە، مریشك خەریك بوو خۆڵەكەی لێك دەدا و بۆ دەرزییەكە دەگەڕا، بەڵام هیچی نەدۆزییەوە، بۆیە هەڵۆ زۆر بە تیژی بەرەو خوارەوە هێرشی هێناو جوچكەیەكی فڕاند و لە كێڵگەكە دوور كەوتەوە. ئیدی هەتا هەڵۆ دەهاتەوە، دەیبینی كە مریشك خەریكی لێكدانی خۆڵەكەیە و بۆ دەرزییەکە دەگەڕێ.

##
كاتێ سێبەری باڵەكانی هەڵۆ لەسەر زەوی دەبینرێ، مریشك جوجەڵەكانی ئاگادار دەكاتەوە: "لە حەوشەكە دوور كەونەوە"، ئەوانیش دەڵێن: "ئێمە گەمژە نین و هەڵدێین."

##
* License: [CC-BY]
* Text: Ann Nduku
* Illustration: Wiehan de Jager
* Translation: Agri Afshin
* Language: ckb
