# بۆچی كەرگەدەن مووی نییە

##
ڕۆژێكیان كەرویشك بە لیواری ڕووبارەكەدا دەڕۆیشت.

##
كەرگەدەنیش لەوێ بوو. ئەو چوو دەورێكی لێدا و هەندێ گیای سەوزی خوارد.

##
كەرگەدەن لە بێبەختی خۆی كەروێشكی لەوێ نەبینی، پێیەکی لەسەر پێی كەرویشكەکە دانا. كەروێشك بەسەر گەرگەداندا گوڕاندی: "ئەی كەرگەدەن! ئاگات لێ نییە لەسەر پێی من ڕاوەستاوی؟"

##
كەرگەدەن داوای لێبوردنی لە كەروێشك كرد: "ببوورە هاوڕێی من. من تۆم نەبینی، تكایە بمبوورە!" بەڵام كەروێشك كە نەیدەویست گوێ بگرێ، بەسەر كەرگەدەندا هاواری كرد: "تۆ بە ئانقەست وات كرد! ڕۆژێك دەبێ تاوانی ئەم كارەت بدەی! دەبێ سزای ئەم كارەت وەربگری!"

##
كەروێشك ڕۆیشت بۆ ئەوەی ئاگر بدۆزێتەوە و پێی گوت: "بڕۆ كەرگەدەن بسووتێنە كاتێك لە ئاوەكە دێتە دەرێ بۆ خواردنی گژوگیا. ئەو پێی لەسەر پێم دانا!" ئاگر وەڵامی دایەوە: "هیچ كێشە نییە، كەروێشكی هاوڕێم. من ڕێك ئەو كارە دەكەم كە تۆ داوات لێ كردم."

##
دواتر، كاتێ كەرگەدەن لە قەراغ ڕووبارەكە گژوگیای دەخوارد، لە ناكاو بینی ئاگر هێرشی هێناوە بۆی. ئاگرەكە خێرا تەشەنەی دەكرد. ئاگرەكە دەستی كرد بە سووتاندنی مووەكانی كەرگەدەن.

##
كەرگەدەن گریا و هەڵات بۆ ناو ئاوەكە. هەموو مووەكانی بەهۆی ئاگرەكەوە سووتا. كەرگەدەن گریا: "مووەكانم لە ناو ئاگردا سووتان! تۆ هەموو مووەكانمت سووتاند! هەموو مووەكانم لەناو چوون!"

##
كەروێشك خۆشحاڵ بوو لەوەی مووەكانی كەرگەدەن سووتان. لەو ڕۆژەوە كەرگەدەن لە ترسی ئاگر لە ئاوەكە دوور نەكەوتووەتەوە.

##
* License: [CC-BY]
* Text: Basilio Gimo, David Ker
* Illustration: Carol Liddiment
* Translation: Agri Afshin
* Language: ckb
