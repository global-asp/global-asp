# باڵندەی هەنگوین پێشاندەر

##
ئەم چیرۆكە باس لە نگیدە، باڵندەیەك دەكات كە شوێنی مێش هەنگوینەكان پێ دەزانێ و هەروەها باس لە پیاویكی چاوچنۆك دەكات بە ناوی گینگیلە. جارێكیان كە گینگیلە چووبووە دەرەوە بۆ ڕاو كردن، گوێی لە دەنگی نیگیدە بوو. گینگیلە ئاوی لە زاری دەتكا كاتێ بیری لە هەنگوین دەكردەوە. ئەو ڕاوەستا و بە سرنجەوە گوێی ڕاگرت و ئەوەندە گەڕا تا ئاخرەكەی نگیدەی دۆزییەوە كە لە سەر دارێک بوو. جیك – جیك- جیك- گەڵاكان بەهۆی جوڵەی باڵندەكەوە دەلەرینەوە، كاتێك لەسەر ئەم درەخت بۆ سەر ئەو درەخت دەفڕی. ئەو هەر جیك- جیك- جیكی دەكرد و هەموو جارێك ڕادەوەستا بۆ ئەوەی دڵنیا بێتەوە كە گینگیلە بە دوایدا دێت.

##
دوای نیو كاتژمێر، ئەوان گەیشتنە لای درەختێكی هەنجیری كێوی. نیگیدە زۆر سەرشێتانە لەسەر لقی درەختەكان دەفڕی. دواتر لە سەر لقی درەختێك گیرسایەوە و سەری بۆ لای گینگیلە سوڕاند و وەك ئەوەی پێی بڵێ: "ئەوەتا! ئێستا وەرە ئێرە! بۆچی ئەوەندە چاوەڕێ دەكەی؟" گینگیلە هیچ مێشهەنگوینێكی لە خوارەوەی درەختەكە نەبینی، بەڵام باوەڕی بە نیگیدە كردبوو.

##
لەبەر ئەوە، گینگیلە نێزەکەی لە خوارەوەی درەختەكە داناو هەندێ چیلكەی وشكی كۆ كردەوە و ئاگرێكی بچووكی كردەوە. كاتێ ئاگرەكە خۆش بوو، دارێكی وشكی خستە ناو ئاگرەكە. ئەو دارە بەوە ناسراو بوو كە دووكەڵ زۆر دەكات. ئەو سەرێكی دارەكەی بە ددانی گرت و سەرەكەی دیكەشی كە ئاگری گرتبوو، دووكەڵی لێ هەڵدەستا. لە هەمان كاتدا وەسەر درەختەكە دەکەوت.

##
زۆر زوو دەنگی ویزەویزی مێشهەنگوینەكانی بیست. ئەوان لە ناو قوڵایی درەختەكە خەریكی هاتوچۆ بوون. كاتێ گینگیلە گەیشتە سەر شانە هەنگوینەكە، بە دارەكەی دەستی كە سەرێكی دەسووتا، شانەی مێشهەنگوینەكانی ورووژاند. مێشەكان كە زۆر تووڕە و لاسار بوون، زۆر بە خێرایی لە كونەكە دەرپەڕینە دەرەوە. ئەوان لەبەر بۆنی دووكەڵكەكە ڕایان دەكرد، بەڵام بەر لە ڕۆیشتنیان چەندین جار چزەیان لە گینگیلە هەستاند!

##
كاتێ كە مێشهەنگوینەكان چوونە دەرەوە، گینگیلە دەستی درێژ كردە ناو كونی مێشهەنگوینەكان. ئەو شانەیەكی گەورەی هەنگوین كە شیلەی لێ دەتكاو پڕ بوو لە مێشهەنگوینی بچووك، هێنایە دەرێ. ئەو زۆر بە ئەسپایی شانەكەی خستە ناو توورەکەکەی سەر شانی. دواتر لە درەختەكە هاتە خوارەوە.

##
نیگیدە زۆر بە تامەزرۆییەوە سەیری كارەكانی گینگیلەی دەكرد. ئەو چاوەڕێی ئەوەی دەكرد كە گینگیلە بێتە خوارەوە و كەمێك هەنگوینی وەكوو پاداشت بداتێ. نیگیدە بەخێرایی لەم لق بۆ ئەو لق دەفڕی، و وردە وردە لەسەر عەرزەکە نیشتەوە. گینگیلە لە درەختەكە هاتە خوارێ. نیگیدە لەسەر بەردێكی گەورە چاوەڕێی پاداشتەكەی دەكرد.

##
بەڵام گینگیلە ئاگرەكەی كووژاندەوە، نێزەكەی هەڵگرت و بەرەو ماڵ ڕۆیشتەوە و هیچ گوێی بە نگیدە نەدا. نیگیدە بە تووڕەییەوە گوتی: "ڤیكتور ڤیكتور!" گینگیلە ڕاوەستا و چاوی لە باڵندەكە دەكرد و پێدەكەنی: "تۆ كەمێك هەنگوینت دەوێ هاوڕێی من؟ ئەرێ! بەڵام من بۆ خۆم هەموو كارەكانم كردووە. مێشهەنگوینەكان ئەو هەمووەیان پێوە داوم. بۆ دەبێ ئەم هەنگوینە بەتامە لەگەڵ تۆدا بەش بكەم؟" دواتر بەردەوام بوو لە ڕۆیشتن. نیگیدە زۆر تووڕە بوو! ئەمە هەڵسوکەوتێکی باش نەبوو كە لەگەڵ نیگیدە كردی! بەڵام گینگیلە دەبێ سزای ئەم كارەی وەربگرێ.

##
چەند حەوتوو دواتر، ڕۆژێكیان، دووبارە گینگیلە گوێی لە دەنگی نیگیدە بووەوە. ئەو هەنگوینە بەتامەکەی بەبیر هاتەوە و جارێكی دیكە بە خۆشحاڵییەوە شوێن باڵندەكە كەوت. نیگیدە بە درێژایی دارستانەكە ڕێگەی بە گینگیلە نیشان دەدا، تا ئەوەی لە كۆتاییدا لەسەر چڵی درەختێكی گەورە نیشتەوە. گینگیلە بیری كردەوە، "ئەهها!"، "شانە هەنگوینەكە دەبێ لێرە بێ." ئەو بە خێرایی ئاگرێكی كردەوە و سەر كەوتە سەر درەختەكە، و دارێكیشی بە ددانی گرتبوو. نیگیدەش لەسەر لقی درەختەكە هەڵ نیشتبوو و سەیری دەكرد.

##
گینگیلە بەسەر كەوت، پێی سەیر بوو كە بۆچی هیچ دەنگی وزە وزی مێشەكان نایەت. لەبەر خۆیەوە بیری دەكردەوە، "لەوانەیە شانە هەنگوینەكە لە ناو قوڵایی قەدی درەختەكەدا بێت." ئەو بەسەر كەوت بۆ سەر لقێكی دیكە، بەڵام لە جیاتی شانەی مێشهەنگ، دەموچاوی پڵینگێكی بینی! پڵینگەكە زۆر تووڕە بوو كە ئاوا خراپ لە خەو هەستابوو. چاوەكانی زەق كردەوە و زاری ئاوەڵە كرد و ددانە تیژەكانی دەركەوتن.

##
بەر لەوەی پڵینگەكە زیان بە گینگیلە بگەیەنێ، ئەو بە خێرای ڕای كرد و لە سەر درەختەكە هاتە خوارەوە. لەبەر ئەوەی زۆر شڵەژا بوو، دارەكەشی بزر كرد. لە كاتی هاتنە خوارەوەی لە سەر درەختەكە، زۆر خراپ كەوتە سەر زەویەكە و گووزەكی پێی لە جێ چوو. بەڵام بە هەموو توانایەوە بە شەلە شەل بۆی دەرچوو. لە بەختی باشی ئەو، پڵینگەكە زۆر خەواڵو بوو، بۆیە شوێنی نەكەوت. نیگیدە، باڵندەی هەنگوین پێشاندەر، تۆڵەی خۆی كردەوە. و گینگیلەش وانەیەكی چاكی وەرگرت.

##
و لەبەر ئەوە، لەو كاتەوەی منداڵەكانی گینگیلە چیرۆكی نیگیدەیان بیستووە، زۆر ڕێز لەو باڵندەیە دەگرن. هەر كاتێ هەنگوین هەڵ دەگرنەوە، هەوڵ دەدەن زۆرترین بەشی شانە هەنگوینەكە بدەن بە باڵندەی هەنگوین پێشاندەر.

##
* License: [CC-BY]
* Text: Zulu folktale
* Illustration: Wiehan de Jager
* Translation: Agri Afshin
* Language: ckb
