# خوشكەكەی ڤووزی چی گوت؟

##
بەیانییەكی زوو داپیرەی ڤووزی بانگی كرد: "ڤووزی تكایە، وەرە ئەم هێلكەیە بۆ دایك و بابت بەرە. ئەوان دەیانەوێ کێکێکی گەورە بۆ زەماوەندی خوشكەكەت دروست بكەن."

##
لە ڕێگای چوون بۆ لای دایك و باوكی، ڤووزی دوو كوڕی بینی كە خەریكی میوە لێكردنەوە بوون. یەكێك لە كوڕەكان هێلكەكەی لە ڤوزی فڕاند و لە دارێكی راكیشا. هێلكەكە شكا.

##
ڤووزی هاواری كرد: "ئەوە چیت كرد؟" ئەو هێلكەیە بۆ كێکێک بوو، ئەو کێكە بۆ زەماوەندی خوشكم بوو، دەبێ خوشكم چی بڵێ ئەگەر کێكی زەماوەندی لێ نەبێت؟

##
كوڕەكان لەوەی كە ئازاری ڤوزیان دابوو، پەشیمان بوون، یەكێك لەوان گوتی: "ئێمە ناتوانین لە دروستكردنی كێك یارمەتیت بدەین، بەڵام ئەم گۆچانە بۆ خوشكەكەت ببە." ڤوزی درێژەی بە سەفەرەكەی خۆیدا.

##
لە ڕێگادا ئەو چاوی بە دوو پیاو كەوت كە خانویەكیان دروست دەكرد. یەكێكیان پرسی: "ئێمە دەتوانین لەو گۆچانە بەهێزە كەڵك وەرگرین؟" بەڵام گۆچانەكە بە ڕادەی پێویست بۆ بیناكاری بەهێز نەبوو، بۆیە شكا.

##
ڤووزی هاواری كرد: "ئەوە تۆ چیت كرد؟ ئەو گۆچانە دیارییەك بۆ خوشكم بوو. مێوڕنەكان ئەو گۆچانەیان بە من دا، چونكە ئەوان هێلكەكەیان شكاند كە بۆ كێك دروست كردن بوو. كێكەکە بۆ زەماوەندی خوشكم بوو. ئێستا نە هێلكە و نە كێك و نە دیارییش هەیە. بڵێی ئێستا خوشكم چی بڵێت؟"

##
بیناسازەكان زۆر بە داخەوە بوون كە گۆچانەكە شكابوو. یەكێكیان گوتی: "ئێمە ناتوانین بۆ كێکەكە هیچ یارمەتیەكت بدەین، بەڵام ها ئەوە هەندێك كای كاگڵ بۆ خانووی خوشكەكەت بەرە." دوایە ڤووزی درێژەی بە سەفەرەكەی دا.

##
لە رێگا، ڤووزی جوتیارێك و مانگایەكی بینی. مانگاكە گوتی: "چ كاییەكی بەتام، دەتوانم هەندێكی لێ بخۆم؟" تامی كایەكە زۆر خۆش بوو و مانگاكە هەمووی خوارد!

##
ڤووزی هاواری كرد: "ئەوە چیت كرد؟ ئەو كایە دیارییەك بۆ خوشكم بوو. بیناكارەكان كایەكەیان بەمن دا، چونكە ئەوان گۆچانەكەیان لێ شكاندم كە ئی مێوەڕنەكان بوو. مێوڕنەكان گۆچانەكەیان بەمن دابوو، چونكە ئەوان هێلكەكەیان شكانبوو كە ئی كێكەكەی خوشكم بوو. کێکەكە بۆ شایی و زەماوەندی خوشكم بوو. ئێستا نە هێلكە و نە كێك و نە دیاریی هەیە. خوشكەكەم لەوانەیە چی بڵێت؟"

##
مانگاكە پەشیمان ببوەوە لەوەی كە چڵێس و چاوبرسی بوو. جوتیارەكە ڕەزامەندی نیشان دا كە مانگاكە وەك دیارییەك بۆ خوشكەكەی لەگەڵ ڤووزی بڕوات. و ڤووزی درێژەی بە سەفەرەكەی دا.

##
بەڵام كە نیوەڕۆ داهات مانگاكە هەڵات و بۆ لای جوتیارەكە گەڕایەوە. ڤووزی لە سەفەرەكەی خۆیدا ڕێگای وون كرد. ئەو زۆر درەنگ بۆ شایی خوشكەکەی گەیشت. میوانەكان خەریك بوون نانیان دەخوارد.

##
ڤووزی هاواری كرد: "دەبێ چی بكەم؟ مانگاكەی كە هەڵاتەوە وەك دیارییەك لە جیاتی كایەكە بوو كە بیناكارەكان پێیان دابووم  لەبەرئەوەی كە گۆچانەكەیان شكاندبوو. بیناكارەكان كایەكەیان دابومێ لەبەرئەوەی گۆچانەكەیان شكاندبوو كە مێوڕنەكان پێیان دابووم. مێوچنەكان گۆچانەكەیان دابوومێ، چونكە ئەوان هێلكەكەیان شكاندبوو كە بۆ كێکەكە بوو. كێکەكە بۆ زەماوەندەكە بوو. ئێستا لێرە نە هیڵكە نە كێک و نە دیارییش هەیە."

##
خوشكەكەی ڤووزی كەمێك بیری كردەوە و دواتر گوتی: "ڤووزی، براكەم، ئەو دیاریانە بە لای منەوە هیچ گرنگییەكیان نییە. ئەمن نیگەرانی كێکەكەش نیم.  ئێمە هەموومان پێكەوە لێرەین، بۆیە من خۆشحاڵم. ئێستا بڕۆ جلی جوان لەبەر بكە و وەرە با جێژن بگێڕین." دواتریش ڤووزی ئەو كارەی كرد.

##
* License: [CC-BY]
* Text: Nina Orange
* Illustration: Wiehan de Jager
* Translation: Agri Afshin
* Language: ckb
