# تۆڵەسەندنەوەی باڵندەی هەنگوین پێشاندەر

##
ئەم چیرۆكە باس لە نگیدە، باڵندەیەك دەكات كە شوێنی مێش هەنگوینەكان پێ دەزانێ و هەروەها باس لە پیاوێكی چاوچنۆك دەكات بە ناوی گینگیلە. جارێكیان كە گینگیلە چووبووە دەرەوە بۆ راو كردن، گوێی لە دەنگی نیگیدە بوو كە بانگی دەكرد. گینگیلە كاتێ بیری لە هەنگوین دەكردەوە ئاو بە زاریدا دەهاتە خوارەوە. ئەو راوەستا و بە سرنجەوە گوێی راگرت و ئەوەندە گەڕا تا باڵندەكەی لەسەر لقی دارێك لەسەر سەریەوە دیتەوە. جیك – جیك- جیك- دەنگی جوڵەی باڵندەكە دەبیسترا، كاتێك لەسەر ئەم درەخت بۆ سەر ئەو درەخت دەفڕی. ئەو هەر جیك- جیك- جیكی دەكرد و هەموو جارێك رادەوەستا بۆ ئەوەی دڵنیا بێتەوە كە گینگیلە بە دوایدا دێت.

##
دوای نیو كاتژمێر، ئەوان گەیشتنە لای دارهەنجیرێكی كێوی گەورە. نیگیدە زۆر سەرشێتانە لەسەر لقی درەختەكان دەفڕی. دواتر لەسەر لقی درەختێك گیرسایەوە و سەری بۆ لای گینگیلە سوڕاند و وەك ئەوەی پێی بڵێ: "ئەوەتا! ئێستا وەرە ئێرە! بۆچی ئەوەندە چاوەڕێ دەكەی؟" گینگیلە هیچ مێشهەنگوینێكی لە خوارەوەی درەختەكە نەبینی، بەڵام باوەڕی بە نیگیدە كردبوو.

##
لەبەر ئەوە، گینگیلە نێزەکەی لە خوارەوەی درەختەكە داناو هەندێ چیلكەی وشكی كۆ كردەوە و ئاگرێكی بچووكی كردەوە. كاتێ ئاگرەكە خۆش بوو، دارێكی وشكی خستە ناو ئاگرەكە. ئەو دارە بەوە ناسراو بوو كە دووكەڵ زۆر دەكات. ئەو سەرێكی دارەكەی بە ددانی گرت و سەرەكەی دیكەشی كە ئاگری گرتبوو، دووكەڵی لێ هەڵدەستا و لە هەمان كاتیشدا وەسەر درەختەكە هەڵدەگەڕا.

##
زۆر زوو دەنگی ویزەویزی مێشهەنگوینەكانی بیست. ئەوان لەناو قوڵایی درەختەكە خەریكی هاتوچۆ بوون. كاتێ گینگیلە گەیشتە سەر شانە هەنگوینەكە، بە دارەكەی دەستی كە سەرێكی دەسووتا، هێلانەی مێشهەنگوینەكانی ورووژاند. مێشەكان كە زۆر تووڕە و لاسار بوون، زۆر بە خێرایی لە كونەكە دەرپەڕینە دەرەوە. ئەوان دووركەوتنەوە، چونكە خۆشیان لە دوكەڵ نەدەهات، بەڵام بەر لە رۆیشتنیان چەندین جار چزەی بە ئازاریان لە گینگیلە هەستاند!

##
كاتێ كە مێشهەنگوینەكان چوونە دەرەوە، گینگیلە دەستی خستە ناو كونی مێشهەنگوینەكان. ئەو شانەیەكی گەورەی هەنگوین كە شیلەی لێ دەتكا و پڕ بوو لە مێشهەنگوینی بچووك، هێنایە دەرێ. ئەو زۆر بە ئەسپایی شانەكەی خستە ناو توورەکەکەی سەر شانی. دواتر له دارەكه  هاتە خوارەوە.

##
نیگیدە زۆر بە تامەزرۆییەوە سەیری كارەكانی گینگیلەی دەكرد. ئەو چاوەڕێی ئەوەی دەكرد كە گینگیلە بێتە خوارەوە و كەمێك هەنگوینی وەكوو پاداشتی ئەوەی كە رێنموونی كردووە بۆ دیتنەوەی هەنگوینەكان، بداتێ. نیگیدە بەخێرایی لەم لق بۆ ئەو لق دەفڕی، و وردە وردە لەسەر عەرزەکە نیشتەوە. لە كۆتاییدا گینگیلە لە درەختەكە هاتە خوارێ. نیگیدە لەسەر بەردێكی گەورە لە نزیك كوڕەكە چاوەڕێی پاداشتەكەی كرد.

##
بەڵام گینگیلە ئاگرەكەی كووژاندەوە، نێزەكەی هەڵگرت و بەرەو ماڵ وەڕێكەوت و هیچ گوێی بە نگیدە نەدا. نیگیدە بە تووڕەییەوە گوتی: "ڤیكتور ڤیكتور!" گینگیلە راوەستا و چاوی لە باڵندەكە كرد و پێكەنی: "تۆ كەمێك هەنگوینت دەوێ هاوڕێی من؟ ئەرێ! بەڵام من بۆ خۆم هەموو كارەكانم كرد و مێشهەنگوینەكانیش ئەو هەمووەیان پێوە دام. بۆ دەبێ ئەم هەنگوینە بەتامە لەگەڵ تۆدا بەش بكەم؟" دواتر بەردەوام بوو لە رۆیشتن. نیگیدە زۆر تووڕە بوو! ئەمە هەڵسوکەوتێکی باش نەبوو كە لەگەڵ ئەوی كرد! بەڵام گینگیلە دەبێ سزای ئەم كارەی وەربگرێ.

##
چەند حەوتوو دواتر، رۆژێكیان، دووبارە گینگیلە گوێی لە دەنگی نیگیدە بووەوە كە بانگی دەكرد. ئەو هەنگوینە بەتامەکەی بە بیر هاتەوە و جارێكی دیكە بە خۆشحاڵییەوە شوێن باڵندەكە كەوت. نیگیدە بە درێژایی دارستانەكە رێگەی بە گینگیلە نیشان دەدا، تا ئەوەی بۆ پشوودان لەسەر دارێكی گەورەی ئاكاسیا نیشتەوە. گینگیلە بیری كردەوە، "ئەهها!"، "شانە هەنگوینەكە دەبێ لێرە بێ." ئەو بە خێرایی ئاگرێكی كردەوە و سەر كەوتە سەر درەختەكە، و دارێكیشی بە ددانی گرتبوو. نیگیدەش لەسەر لقی درەختەكە هەڵ نیشت و سەیری كرد.

##
گینگیلە بەسەر كەوت، پێی سەیر بوو كە بۆچی هیچ دەنگی وزە وزی مێشەكان نایەت. لەبەر خۆیەوە بیری دەكردەوە، "لەوانەیە شانە هەنگوینەكە لەناو قوڵایی قەدی درەختەكەدا بێت." ئەو بەسەر كەوت بۆ سەر لقێكی دیكە، بەڵام لە جیاتی شانەی مێشهەنگ، دەموچاوی پڵینگێكی بینی! پڵینگەكە زۆر تووڕە بوو كە ئاوا خراپ لە خەو هەستابوو. چاوەكانی زەق كردەوە و زاری ئاوەڵە كرد و ددانە تیژەكانی دەركەوتن.

##
بەر لەوەی پڵینگەكە زیان بە گینگیلە بگەیەنێ، ئەو بە خێرای رای كرد و لەسەر درەختەكە هاتە خوارەوە. لەبەر ئەوەی زۆر شڵەژا بوو، لە كاتی هاتنە خوارەوەی، لقێكی دارەكەی لە بیر چوو پێی لە سەردانێت، بۆیە زۆر خراپ كەوتە سەر زەویەكە و گوێزینگی پێی لە جێ چوو، بەڵام بە هەموو توانایەوە بە شەلە شەل بۆی دەرچوو. لە بەختی باشی ئەو، پڵینگەكە زۆر خەواڵو بوو، بۆیە شوێنی نەكەوت. نیگیدە، باڵندەی هەنگوین پێشاندەر، تۆڵەی خۆی كردەوە. و گینگیلەش وانەیەكی چاكی وەرگرت.

##
و لەبەر ئەوە، لەو كاتەوەی منداڵەكانی گینگیلە چیرۆكی نیگیدەیان بیستووە، زۆر ڕێز لەو باڵندەیە دەگرن. هەر كاتێ هەنگوین هەڵ دەگرنەوە، هەوڵ دەدەن زۆرترین بەشی شانە هەنگوینەكە بدەن بە باڵندەی هەنگوین پێشاندەر.

##
* License: [CC-BY]
* Text: Zulu folktale
* Illustration: Wiehan de Jager
* Translation: Agri Afshin
* Language: ckb
