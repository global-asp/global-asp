# ئاوازەكانی سەكیما

##
سەكیما لەگەڵ دایك و باوك و خوشكە چوار ساڵەكەی دەژیا. ئەوان لەسەر زەوی پیاوێكی دەوڵەمەند دەژیان. خانوە بچكۆلە بە حەسیر و گیا داپۆشراوەكەی ئەوان لە كۆتایی ڕیزە دارەكاندا بوو.

##
كاتێك سەكیما تەمەنی سێ ساڵان بوو، نەخۆش كەوت و سۆمای چاوەكانی لە دەست دا. سەكیما كەسێكی بەهرەمەند بوو.

##
سەكیما زۆر شتی دەتوانی كە باقی كوڕە شەش ساڵەكان نەیاندەتوانی بیكەن. بۆ نموونە ئەو دەیتوانی لەگەڵ ئەندامانی بەتەمەنی گوندەكەیان دابنیشێت و باسی بابەتی گرنگ بكات.

##
دایك و باوكی سەكیما لە ماڵی ئەو پیاوە دەوڵەمەندە كاریان دەكرد. ئەوان بەیانیان زوو دەڕۆیشتن و ئێواران درەنگ دەهاتنەوە. سەكیما لەگەڵ خوشكە چوار ساڵانەكەی بە تەنیا دەمانەوە.

##
سەكیما حەزی لە گۆرانی گوتن بوو. رۆژێك دایكی لێی پرسی: "سەكیما، ئەو گۆرانیانە لە كوێ فێر بوی؟"

##
سەكیما وەڵامی دایەوە: "هەر لەپڕ بۆم دێن، دایە. من لە مێشكی خۆم گوێم لێ دەبن و دواتر دەیانڵێمەوە."

##
سەكیما پێی خۆش بوو گۆرانی بۆ خوشكە بچووكەكەی بڵێت بەتایبەت كاتێك  كە برسی دەبوو. سەكیما ئەو گۆڕانییەی دەگوتەوە كە خوشكەكەی حەزی لێ بوو ، ئەویش گوێی بۆ رادەگرت. ئەو بە دەنگە هێمنكەرەوەكە خۆی رادەژاند.

##
خوشكەكەی داوای لێكرد: "سەكیما دەتوانی ئەو گۆرانیەم دوبارە و دوبارە بۆ بڵێیەوە؟" سەكیماش قەبوڵی كرد و گۆرانیەكەی دوبارە بۆ گوتەوە.

##
شەوێكیان كاتێ دایك و باوكی بۆ ماڵەوە گەڕانەوە، ئەوان زۆر بێدەنگ بوون. سەكیما دەیزانی كە شتێك روویداوە.

##
سەكیما پرسی:  "دایە، بابە، چی رویداوە؟" سەكیما تێگەیشت كە كوڕی پیاوە دەوڵەمەندەكە دیار نەماوە. پیاوەكە زۆر نیگەران و تەنیایە.

##
سەكیما بە دایك و باوكی گوت: "من دەتوانم گۆرانی بۆ بڵێم. لەوانەیە ئەو دووبارە خۆشحاڵ ببێتەوە." بەڵام دایك و باوكی داواكەیان رەت كردەوە. ئەوان گوتیان: "ئەو زۆر دەوڵەمەندە. تۆ تەنیا كوڕێكی نابینای. تۆ پێت وایە گۆرانیەكەی تۆ دەتوانێ یارمەتی ئەو بدات؟"

##
لەگەڵ ئەوەشدا سەكیما هەر كۆڵی نەدا. خوشكە بچووكەكەشی پشتگیری كرد و گوتی: "گۆرانیەكانی سەكیما ئارامم دەكەنەوە كاتێك برسی دەبم. هەروەها گۆرانیەكان پیاوە دەوڵەمەندەکەش ئارام دەکەنەوە."

##
رۆژی پاشتر سەكیما داوای لە خوشكە بچكۆلەكەی كرد كە بۆ ماڵی پیاوە دەوڵەمەندەكە رێنمونی بكات.

##
ئەو لە ژێر پەنجەرەیەكی گەورە راوەستا و دەستی بە گوتنی ئەو گۆرانیەی كرد كە بۆ خۆی زۆری حەز لێ بوو. جا كەم كەم سەری پیاوە دەوڵەمەندەكە لە ناو پەنجەرەكە وەدەركەوت.

##
كرێكارەكان دەستیان لە كارەكانیان هەڵگرت. ئەوان گوێیان بۆ سترانە جوانەكەی سەكیما راگرتبوو، بەڵام پیاوێك گوتی: "هیچ كەس نەیتوانیوە دڵنەوایی خاوەنكارەكەمان بداتەوە. ئێستا ئەم مندالە نابینایە پێی وایە دەتوانێ دڵنەوایی ئەو بداتەوە؟"

##
سەكیما لە گۆرانی گوتن تەواو بوو و رووی وەرسووڕاند بۆ ئەوەی بڕوات، بەڵام پیاوە دەوڵەمەندەكە بەخێرایی هاتە دەرەوە و گوتی: "تكایە دووبارە گورانییەكە بڵێوە."

##
رێك هەر لەو كاتەدا دوو پیاو هاتن كە برانكارێكیان پێ بوو. ئەوان كوڕی پیاوە دەوڵەمەندەكەیان دۆزیبووەوە. ئەو لێی درابوو و لەسەر شەقام بەجێ مابوو.

##
پیاوە دەوڵەمەندەكە زۆر خۆشحاڵ بوو كاتێ دووبارە چاوی بە كوڕەكەی كەوتەوە. ئەو پاداشتی سەكیمای كرد لەبەر ئەوەی دڵنەوایی دابووەوە. ئەو كوڕەكەی و سەكیمای بۆ نەخۆشخانە برد. سەكیما دووبارە بینایی بۆ چاوەكانی گەڕایەوە.

##
* License: [CC-BY]
* Text: Ursula Nafula
* Illustration: Peris Wachuka
* Translation: Agri Afshin
* Language: ckb
