# كاتی پشوو لەگەڵ داپیرە

##
ئۆدۆنگۆ و ئاپیو لە شار لەگەڵ باوكیان دەژیان، ئەوان زۆر بە پەرۆش بوون كە پشوو دەست پێ بكات. نەك تەنیا لەبەر پشووی قوتابخانە، بەڵكو ئەوان دەیانتوانی بچن چاویان بە داپیرەیان بكەوێ. ئەو لە گوندێكی شوێنی ماسیگرتن لە نزیك دەریاچەیەك دەژیا.

##
ئۆدۆنگۆ و ئاپیو گڕوتینێكی زۆریان هەبوو لەبەر ئەوەی دووبارە دەیانتوانی سەردانی داپیرەیان بكەنەوە. لە شەوی ڕابڕدووەوە بارگەوبنەیان پێچابووەوە و ئامادە بوون بۆ سەفەرێكی دوورودرێژ بۆ گوندەكەی داپیرەیان. ئەوان خەویان لێ نەدەكەوت و هەموو شەوەكە هەر باسی سەردانەکەیان دەكرد.

##
ڕۆژی دواتر، بەیانی زوو هەموویان بە ئۆتۆمبیلەكەی باوكیان بەرەو گوندەكە بەڕێ كەوتن. ئەوان بە داوێنی چیاكان، بە لای ئاژەڵان و بە ناو كیڵەگەكانی چاییدا دەڕۆیشتن. ئەوان ئۆتۆمبیلەكانیان دەژمارد و گۆرانییان دەگوت.

##
دوای ماوەیەك مناڵەكان ماندوو بوون و خەویان لێ كەوت.

##
كاتێ گەیشتنە گوندەكە، باوكیان ئۆدۆنگۆ و ئاپیوی لە خەو هەستاند. ئەوان چاویان بە داپیرەیان، "نیار كانیادا"، كەوت كە لەسەر بەڕەیەك لە ژێر درەختێك پشووی دەدا. بە زمانی لو، نیار كانیادا واتە "كچی خەڵكی كانیادایە." ئەو ئافرەتێكی بەهێز و جوان بوو.

##
نیار-كانیادا بە خێرهاتنی كردن بۆ ژوورێ و بە خۆشحاڵییەوە دەستی كردە سەما كردن و گۆرانی گوتن. نەوەكانی زۆر تەنگاو بوون بۆ ئەوەی دیارییەكانی کە لە شار هێنابوویان، بیدەن بە داپیرەیان. ئۆدۆنگۆ دەیگوت "دیارییەكەی من لە پێشدا بكەوە"، ئاپیۆش دەیگوت: "نا، دیارییەكەی من لە پێشدا بكەوە!"

##
دوای ئەوەی داپیرە دیارییەكانی كردەوە، بەپێی كەلتووری خۆیان سوپاسی كردن.

##
دواتر ئۆدۆنگۆ و ئاپیو چوونە دەرێ. ئەوان شوێن پەپوولەو باڵندەكان كەوتن.

##
ئەوان سەر درەختەكان كەوتن و لە ئاوی دەریاچەكەدا یاریان كرد.

##
كاتێ هەوا تاریك بوو بۆ خورادنی ئێوارە گەڕانەوە ماڵەوە. بەر لەوەی خواردنەکەیان تەواو بكەن، خەویان لێكەوت.

##
ڕۆژی دواتر باوكی گەڕایەوە بۆ شار و مناڵەكانی لای نیار كانیادا بەجێ هێشت.

##
ئۆدۆنگۆ و ئاپیو یارمەتی داپیرەیان دا لە كاروبارەكانی ماڵەوە. ئەوان دار و ئاویان هێنا. هەروەها لە كولانەی مریشكەكان هێلكەكانیان كۆ كردەوە و لە سەوزیخانەکەش سەوزییان بڕییەوە.

##
نیار كانیادا نەوەكانی فێر كرد كە چۆن ئوگالێ "نانی نەرم" دروست بكەن و لەگەڵ شۆرباو بیخۆن. هەروەها فێری كردن چۆن برنجی نارگیلی دروست بكەن و لەگەل ماسی برژاو بیخۆن.

##
ڕۆژێكیان ئۆدۆنگۆ مانگاكانی داپیرەی برد بۆ لەوەڕاندن. مانگاكان چوونە ناو كێڵگەی هاوسێكەیان. جوتیاری هاوسێیان لە ئۆدۆنگۆ تووڕە بوو و هەڕەشەی لێ كرد كە ئەوجار مانگاكان دەبا بۆ خۆی، چونكە ئەوان سەوزییەكانی ئەویان خواردبوو. لە دوای ئەو ڕۆژە ئۆدۆنگۆ زیاتر ئاگاداری مانگاكان بوو، بۆ ئەوەی جارێكی دیكە كێشە دروست نەكەن.

##
ڕؤژێكی دیكە مناڵەكان لەگەڵ داپیرەیان چوون بۆ بازار. ئەو لە بازاڕەكە شوێنێكی بچووكی هەبوو، كە سەوزی، شەكر و سابوونی دەفرۆشت. ئاپیو پێی خۆش بوو نرخی شتەكان بە كڕیارەكان بڵێت. ئۆدۆنگۆش شتەكانی بۆ كڕیارەكان دەپێچاوە كە كڕیبوویان.

##
لە كۆتایی ڕۆژەكە پێكەوە چایان خواردەوە و لە ژماردنی پارەكان یارمەتی داپیرەیان دا.

##
بەڵام پشوو زۆر زوو تەواو بوو و مناڵەكان ناچار بوون دووبارە بگەڕێنەوە شار. نیار كانیادا كڵاوێكی دا بە ئۆدۆنگۆ و بلوزێكیشی دا بە ئاپیو. داپیرە بۆ ڕێگا، خواردنی بۆ ئامادە كردبوون.

##
كاتێك باوكیان هات بە دوایاندا بیانباتەوە، ئەوان پێیان خۆش نەبوو كە داپیرەیان بەجێ بهێڵن. ئەوان داوایان لە نیار كانیادا كرد كە ئەویش لەگەڵیان بچێ بۆ شار. داپیرە پێكەنی و گوتی: "من بۆ ژیانكردن لە شار زۆر پیر بوومە، بەڵام چاوەڕێ دەبم تا ئێوە دووبارە دێنەوە بۆ ئێرە."

##
ئۆدۆنگۆ و ئاپیو زۆر بە گەرمی داپیرەیان لە باوەش گرت و ماڵئاواییان لێ كرد.

##
كاتێ كە ئۆدۆنگۆ و ئاپیو گەڕانەوە قوتابخانە، ژیانی گوندەكەیان بۆ هاورێكانیان باس كرد. هەندێك لە مناڵەكان هەستیان دەكرد ژیان لە شار خۆشترە، کەچی هەندێكی دیكەیان پێیان وابوو ژیانی گوند باشترە. بەڵام لە هەمووشتێ گرنگتر، هەموویان هاوڕا بوون كە ئۆدۆنگۆ و ئاپیۆ داپیرەیەكی زۆر مێهرەبانیان هەیە.

##
* License: [CC-BY]
* Text: Violet Otieno
* Illustration: Catherine Groenewald
* Translation: Agri Afshin
* Language: ckb
