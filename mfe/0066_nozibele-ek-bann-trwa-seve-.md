# Nozibele ek bann trwa seve

##
Lontan, trwa tifi ti sorti pou al ramas dibwa.

##
Zot in desann larivier pou al naze sa zour-la parski ti pe fer extraso. Zot inn zwe, naze ek zet delo lor zot kamarad.

##
Enn kout zot inn realize ki ti fini tar. Zot inn degaze retourn dan vilaz.

##
Kan inn arriv pre ar zot lakaz, Nozibele inn met so lame lor so likou. Li ti’nn bliye so lasenn ! « Silteple vinn avek mwa. » Li finn sipliy so bann kamarad. Me so bann kamarad inn dir ki ti tro tar.

##
Lerla Nozibele inn retourn larivier tousel. Li’nn trouv so lasenn ek li finn degaze retourn lakaz. Me li finn perdi dan nwar.

##
Depi lwin li finn trouv lalimier depi enn kabann. Li finn degaze al kot laport-la pou tape.

##
Li finn gagn sok kan se enn lisien ki finn ouver laport ek finn demann li, « ki to le ? » « Mofinn perdi ek mo bizin enn landrwa pou dormi, » Nozibele dir. « Rantre sinon mo pou mord twa ! » lisien-la dir. Lerla Nozibele inn rantre.

##
Apre lisien-la dir, « ferenn zafer pou mo manze ! » « Me zame mo finn kwi pou enn lisien avan, » li finn reponn. « Kwi sinon mo pou mord twa ! » lisien-la dir. Alor, Nozibele prepar manze pou lisien-la.

##
Apre lisien-la dir, « aranz lili pou mwa ! » Nozibele reponn, « zame mo finn aranz lili enn lisien. » « Aranz lili-la, sinon mo mord toi ! » lisien-la dir. Alor Nozibele aranz lili-la.

##
Toulezour li ti bizin kwi, ek pas balie ek lave pou lisien-la. Enn zour, lisien-la dir, « Nozibele, zordi mo ena pou rann vizit mo bann kamarad. Balie lakaz, kwi manze ek lav mo bann zafer avan ki mo vini. »

##
Kouma lisien-la finn ale, Nozible pran trwa seve depi so latet. Li met enn anba lili, enn deryer laport ek enn dan kraal. Apre li galoupe pli vit ki li kapav pou li retourn lakaz.

##
Kan lisien-la retourne, li rod Nozibele. « Nozibele, kot to ete ? » li kriye. « Mo isi, anba lili, » premie seve-la dir. « Mo isi, deryer laport, » deziem seve-la dir. « Mo isi, dan kraal, » trwaziem seve-la dir.

##
Lerla lisien-la kone ki Nozibele finn tronp li. Li finn galoup-galoupe ziska vilaz. Me bann frer Nozibele ti pe atann li avek bann gro baton. Lisien-la finn fer demi tour ek finn sove ek pa finn trouv li depi sa zour-la.

##
* License: [CC-BY]
* Text: Tessa Welch
* Illustration: Wiehan de Jager
* Translation: Shameem Oozeerally & MIE French Students
* Language: mfe
