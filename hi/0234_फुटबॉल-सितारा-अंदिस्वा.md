# फुटबॉल सितारा अंदिस्वा

##
अंदिस्वा फुटबॉल खेलते लड़कों को देखती थी। उसकी इच्छा होती कि वह भी उनके साथ खेले। उसने कोच से पूछा कि क्या वह उनके साथ अभ्यास कर सकती है।

##
कोच ने अपनी कमर पर अपने हाथ रखकर कहा। "इस विद्यालय में, केवल लड़कों को फुटबॉल खेलने की अनुमति है"।

##
लड़कों ने उसे जाकर नेटबॉल खेलने को कहा। उन्होंने कहा कि नेटबॉल लड़कियों के लिए है और फुटबॉल लड़कों के लिए। अंदिस्वा उदास हो गई।

##
अगले दिन, विद्यालय में एक बड़ा फुटबॉल मैच था। कोच बहुत चिंतित थे क्योंकि उसका सबसे अच्छा खिलाड़ी बीमार था और वह खेल नहीं सकता था।

##
अंदिस्वा दौड़ते हुए कोच के पास गई और उसने उनसे प्रार्थना की कि वे उसे खेलने दें। कोच को समझ में नहीं आ रहा था कि वह क्या करें। तब उन्होंने फैसला किया कि अंदिस्वा टीम में शामिल हो सकती है।

##
खेल बहुत ही कठिन था। आधे समय तक किसी ने भी कोई गोल नहीं किया था।

##
आधे समय के बाद एक लड़के ने अंदिस्वा को बॉल दी। वह बहुत तेज़ी से गोलपोस्ट की तरफ़ भागी। उसने ज़ोर से बॉल को लात मारी और गोल कर दिया।

##
भीड़ खुशी से चिल्ला उठी। उस दिन से, लड़कियों को भी विद्यालय में फुटबॉल खेलने की अनुमति मिल गई।

##
* License: [CC-BY-NC]
* Text: Eden Daniels
* Illustration: Eden Daniels
* Translation: Nandani
* Language: hi
