# 挪姿卑莉同三條頭髮

##
好耐好耐之前，有三個女仔一齊出門搵柴。

##
天時好熱，佢哋就跳入河遊吓水。佢哋一路游水，一路玩，瀄出好多水花。

##
突然間，佢哋留意到時間已經好晏嘞，急急腳趕返條村。

##
當佢哋就快返到屋企嘅時候，挪姿卑莉摸吓條頸，發現唔見咗條頸鏈嘞。佢噅求兩個好友就話：「同我一齊返去搵吓啦！」但係佢嘅朋友都話太晏啦。

##
挪姿卑莉一個人返到河邊，搵到條頸鏈，快快脆脆返屋企，但係已經黑孖孖，噉佢就蕩失路啦。

##
佢响遠處見到間著咗燈嘅小茅屋。佢走到茅屋門口，拍拍吓道門。

##
挪姿卑莉嚇咗一跳，因為開門嘅竟然係一隻識講嘢嘅狗：「你嚟做咩嘢？」挪姿卑莉就話：「我蕩失咗路，要搵個地方瞓覺。」隻狗答佢就話：「入嚟啦，唔係我就咬你！」噉挪姿卑莉就入咗間屋。

##
隻狗就話：「煮飯俾我食！」挪姿卑莉答佢就話：「但係我從來都冇試過煮飯俾狗食喎。」隻狗就話：「快啲煮飯啦，唔係我就咬你！」挪姿卑莉冇辦法，唯有煮啲嘢俾隻狗食啦。

##
隻狗就話：「幫我鋪床！」挪姿卑莉答佢就話：「但係我從來都冇試過幫狗鋪床喎。」隻狗就話：「快啲鋪床啦，唔係我就咬你！」挪姿卑莉冇辦法，唯有幫隻狗鋪床啦。

##
挪姿卑莉每日都要幫隻狗煮飯，打掃間屋，仲有洗衫。有一日呢，隻狗就話：「挪姿卑莉，我今日要出門見朋友。喺我返嚟之前，你要打掃好間屋，煮好飯，洗好衫。」

##
隻狗一走，挪姿卑莉就喺頭上面擝咗三條頭髮落嚟。佢放咗一條頭髮喺張床下面，一條喺道門後面，仲有一條喺個圍欄上面。然之後挪姿卑莉起勢噉走咗返屋企。

##
隻狗返到屋企之後，就開始搵挪姿卑莉：「挪姿卑莉，你喺邊度呀？」第一條頭髮就話：「我喺呢度，喺張床下面。」第二條頭髮就話：「我喺呢度，喺道門後面。」第三條頭髮就話：「我喺呢度，喺個圍欄上面。」

##
隻狗明白到挪姿卑莉出咗術呃佢。佢一味走到挪姿卑莉條村嗰度，但係挪姿卑莉班兄弟正攞晒啲棍仔出嚟等住佢呢！隻狗見形勢不妙，急急腳鬆人走咗，以後就冇人再見過佢啦。

##
* License: [CC-BY]
* Text: Tessa Welch
* Illustration: Wiehan de Jager
* Translation: dohliam
* Language: yue
