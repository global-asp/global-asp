# 羅姿卑妮同三條頭髮

##
好耐好耐之前，有三個女仔一齊出門搵柴。

##
天時好熱，佢哋咪跳入河遊吓水。佢哋一路游水，一路玩，瀄出好多水花。

##
突然間，佢哋留意到時間已經好晏嘞，急急腳趕翻村。

##
當佢哋就快翻到屋企嘅時候，羅姿卑妮摸吓條頸，發現唔見咗條頸鏈嘞。佢噅求兩個朋友就話：“同我一齊翻去搵吓啦！”但係佢嘅朋友都話太晏啦。

##
羅姿卑妮一個人翻到河邊，搵到咗條頸鏈，快快脆脆翻屋企，但係已經黑孖孖，噉佢就蕩失路啦。

##
佢响遠處見到間著咗燈嘅小茅屋。佢走到茅屋門口，拍吓拍道門。

##
羅姿卑妮嚇咗一跳，因為開門嘅竟然係一隻識講嘢嘅狗：“你嚟做咩嘢？”羅姿卑妮就話：“我蕩失路嘞，我要搵個地方瞓覺。”隻狗答咗佢就話：“入嚟啦，唔係我就咬你！”噉羅姿卑妮就入咗間屋。

##
隻狗就話：“俾我煮飯！”羅姿卑妮答咗佢就話：“但係我從來都冇俾過隻狗煮飯喎。”隻狗就話：“快啲煮飯啦，唔係我就咬你！”羅姿卑妮冇辦法，唯有俾隻狗煮啲嘢食啦。

##
狗就話：“俾我鋪床！”羅姿卑妮答咗佢就話：“但係我從來都冇俾過隻狗鋪床喎。”隻狗就話：“快啲鋪床啦，唔係我就咬你！”羅姿卑妮冇辦法，唯有俾隻狗鋪床啦。

##
羅姿卑妮每日都要俾隻狗煮飯，打掃間屋，仲有洗衫。有一日呢，隻狗就話：“羅姿卑妮，我今日要出門見朋友。喺我翻嚟之前，你要打掃好間屋，煮好飯，洗好衫。”

##
隻狗一走親，羅姿卑妮就由頭上面擝咗三條頭髮落嚟。佢放咗一條頭髮喺張床底下，放咗一條喺道門背後，仲有一條放喺個圍欄上面。然之後羅姿卑妮起勢噉走咗翻屋企。

##
隻狗翻到屋企之後，就開始搵羅姿卑妮：“羅姿卑妮，你喺邊度呀？”第一條頭髮就話：“我喺呢度，喺張床底下。”第二條頭髮就話：“我喺呢度，喺道門背後。”第三條頭髮就話：“我喺呢度，喺個圍欄上面。”

##
隻狗明白到羅姿卑妮出咗術呃佢。佢一味走到羅姿卑妮條村嗰度，但係羅姿卑妮班兄弟正攞晒啲棍仔出嚟等住佢呢！隻狗見狀不妙，急急腳鬆人走咗嘞，以後就冇人再見過佢啦。

##
* License: [CC-BY]
* Text: Tessa Welch
* Illustration: Wiehan de Jager
* Translation: dohliam
* Language: yue
