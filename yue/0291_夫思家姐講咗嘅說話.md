# 夫思家姐講咗嘅說話

##
一日朝頭早，夫思嘅嫲嫲叫佢過嚟就話：「夫思，你帶住呢隻雞蛋去你爹哋媽咪嗰便啦！你家姐行婚禮，佢哋想幫佢做個大蛋糕。」

##
夫思帶住隻雞蛋出發，佢喺路上遇到咗兩個摘緊生果嘅男仔。其中一個男仔搶咗隻雞蛋，掟咗去一棵樹度，隻雞蛋就爛咗。

##
夫思叫咗出嚟：「你搞咩嘢呀？隻雞蛋係攞嚟做蛋糕嘅，仲係俾我家姐嘅結婚蛋糕。結婚冇蛋糕，我家姐將會講咩嘢說話呢？」

##
兩個男仔整蠱完夫思之後覺得好對佢唔住。其中一個男仔就話：「我哋冇辦法幫你做蛋糕，但係我哋呢度有條木棍，可以送俾你姐姐。」噉夫思就帶上咗條木棍，繼續上路。

##
夫思喺路上又碰到咗兩個起緊屋嘅工人。其中一個工人就問佢：「我哋可唔可以借你條木棍用一用呀？」但係條木棍唔係好實淨，仲斷埋添。

##
夫思叫咗出嚟：「你搞咩嘢呀？條木棍係摘生果嘅人送俾我嘅，因為佢哋打爛咗攞嚟做蛋糕嘅雞蛋。嗰個蛋糕係送俾我家姐行婚禮嘅禮物。而家雞蛋又冇，蛋糕又冇，連禮物都冇埋，噉我家姐將會講咩嘢說話呢？」

##
起屋工人覺得好對唔住夫思，因為佢哋整斷咗佢條木棍。其中一個工人就話：「我哋冇辦法幫你做蛋糕，但我呢度有啲茅草，可以送俾你姐姐。」噉夫思就帶上咗茅草，繼續上路。

##
喺路上，夫思遇到個農夫同佢隻乳牛。隻乳牛就話：「幾靚嘅茅草吖！我可唔可以試吓？」但係茅草太好味啦，乳牛一啖就全部都食晒啦！

##
夫思叫咗出嚟：「你搞咩嘢呀？嗰啲茅草係俾我家姐嘅禮物。起屋工人俾咗嗰啲茅草我，係因為佢哋整斷咗摘生果嘅人俾我嘅木棍。摘生果嘅人俾咗條木棍我，又係因為佢哋打爛咗攞嚟做蛋糕嘅雞蛋。隻蛋糕係俾我家姐行婚禮嘅禮物。而家雞蛋又冇，蛋糕又冇，連禮物都冇埋，我家姐將會講咩嘢說話呢？」

##
乳牛好對唔住，因為佢太過自私啦。農夫就決定俾乳牛跟住夫思行，作為送俾佢家姐嘅禮物。噉夫思就帶住隻乳牛，繼續上路啦。

##
但係，到咗食晚飯嘅時候，隻乳牛走返咗農場，夫思亦都係途中蕩失路。佢好夜先至到家姐嘅婚禮度，嗰陣時啲客都已經喺度食緊飯囉。

##
夫思叫咗出嚟：「點算好呀？隻乳牛本來係農夫送俾我嘅禮物，因為乳牛食咗起屋工人俾我嘅茅草。起屋工人俾茅草我，係因為佢哋整斷咗摘生果嘅人俾我嘅木棍。摘生果嘅人俾咗條木棍我，係因為佢哋打爛咗攞嚟做蛋糕嘅雞蛋。嗰個蛋糕係俾我家姐行婚禮嘅禮物。而家雞蛋又冇，蛋糕又冇，連禮物都冇埋。」

##
夫思嘅家姐諗咗一陣，就話：「夫思，我嘅乖細佬，我唔志在有冇份禮物。我都唔介意有冇個蛋糕。我哋今日聚埋一齊，我就已經好開心啦。你快啲著埋飲衫，同我哋一齊慶祝啦！」於是乎夫思就照做喇。

##
* License: [CC-BY]
* Text: Nina Orange
* Illustration: Wiehan de Jager
* Translation: dohliam
* Language: yue
