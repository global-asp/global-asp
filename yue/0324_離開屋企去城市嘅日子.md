# 離開屋企去城市嘅日子

##
我條村有個細細嘅巴士站，嗰度車水馬龍，非常之熱鬧，地下仲擺滿要搬上車嘅貨物，售票員會將巴士嘅目的地大聲嗌出嚟。

##
我聽到售票員叫「入城啦！入城啦！向西行！」呢架就係我要乘坐嘅大巴。

##
去城市嘅大巴幾乎坐滿，但係仲有大把人不停噉想擠入嚟。佢哋就將行李擺喺車頂，仲有啲人將行李擱喺車廂嘅行李架上面。

##
啱啱上車嘅乘客緊緊噉揸實自己嘅車飛，喺擠逼嘅車廂入面搵位坐，而啲婦女就安頓好自己嘅細蚊仔，準備開始漫長嘅旅程。

##
我就搵到個窗口位擠埋去。隔籬嘅乘客緊緊揸實個綠色膠袋。佢著住對舊人字拖同埋件霉霉爛爛嘅外套，睇嚟好緊張。

##
我望向窗外，先至意識到要離開培育我成人嘅村莊，要去大城市喇！

##
啲貨物終於搬晒上嚟，而乘客亦都坐好晒。有小販仲係噉擠入架車度，對住乘客大聲叫賣。我覺得佢哋講嗰啲嘢好好笑㗎。

##
有啲乘客買咗飲品，而有啲就買咗零食，仲即刻拆開嚟噍添。我呢啲冇錢嘅人就淨係可以睇住佢哋食。

##
司機㩒咗幾次喇叭，要出發囉。售票員大聲嗌，叫啲小販快啲落車。

##
班小販推推㧬㧬噉落車，有啲仲忙住找錢俾人，而有啲就想把握最後一分鐘做生意。

##
大巴慢慢離開咗車站，我望住窗外，唔知道今後會唔會有機會返嚟喇。

##
旅程漸漸展開，車入面慢慢熱起上嚟，我瞇埋雙眼想瞌一陣。

##
但係我嘅思緒飄咗返屋企。我媽咪安唔安全呀？我養嘅兔仔賣唔賣到錢呀？我細佬記唔記得幫小樹苗淋水呀？

##
喺路上，我努力記住我叔叔住喺城市度嘅地址。我一路迷迷糊糊噉講住個地址，一路瞓著咗。

##
過咗九個鐘，我被售票員嘅叫聲嘈醒，佢喺度嗌要坐車返條村嘅乘客。我拎返我個袋，跳咗落車。

##
回程嘅大巴好快就坐滿晒，好快佢就會開返去東邊嘅村莊喇。對我嚟講，而家最緊要嘅就係要搵我叔叔間屋。

##
* License: [CC-BY]
* Text: Lesley Koyi, Ursula Nafula
* Illustration: Brian Wambi
* Translation: dohliam
* Language: yue
