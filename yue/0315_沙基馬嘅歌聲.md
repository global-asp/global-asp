# 沙基馬嘅歌聲

##
沙基馬同佢爹地媽咪，仲有四歲嘅細妹一齊住，佢哋住喺一個富人嘅土地上，佢哋間茅草屋喺一排大樹後面。

##
沙基馬三歲嗰陣時，佢生咗場大病，由此，沙基馬就睇唔到嘢嘞。沙基馬係一個非常之有天賦嘅細蚊仔。

##
沙基馬今年六歲，佢識做好多同齡男仔唔識做嘅嘢，例如，沙基馬識得同條村入便嘅長老坐喺一齊討論啲好重大嘅問題。

##
沙基馬爹地媽咪喺富人屋企度做嘢。佢哋每日早出晚歸，沙基馬就同細妹一齊留喺屋企。

##
沙基馬好鍾意唱歌。有日呢，佢媽咪就問佢：“沙基馬吖，你係邊度學唱呢啲歌呢？”

##
沙基馬回答佢就話：“佢哋就係噉出現喺我腦海入便，我心裡便聽到呢啲歌，就噉唱佢哋出嚟啦。”

##
沙基馬好鍾意俾佢細妹唱歌，特別係細妹佢好肚餓嘅時候。細妹聽住沙基馬唱佢最鍾意嘅歌，跟住甜美嘅歌聲擺動起上嚟。

##
沙基馬嘅細妹成日噅佢：“再唱一次啦！”噉沙基馬就一遍又一遍唱俾佢聽。

##
有日夜晚黑，沙基馬爹地媽咪翻到屋企之後就粒聲都唔出。沙基馬知道一定發生咗唔知咩嘢唔好嘅事。

##
沙基馬問爹地媽咪發生咗咩事，佢噉先至知道，原來富人個仔失蹤咗，富人孤單一個人，好傷心。

##
沙基馬同爹地媽咪就話：“我可以俾佢唱歌，噉佢可能就會開心翻啦。”但係沙基馬爹地媽咪唔鍾意呢個主意：“佢好有錢，噉你淨係一個睇唔到嘢嘅小男仔。唔通你把歌聲會幫到佢咩？”

##
但係沙基馬都冇放棄，佢細妹亦都鼓勵咗佢。佢就話：“沙基馬把歌聲能趕走飢餓，佢肯定亦都能安慰富人。”

##
第二日，沙基馬等佢細妹帶佢去富人屋企嗰便。

##
佢企喺一隻大窗下便，開始唱起佢最鍾意嘅歌。慢慢，富人嘅頭殼由窗口入便伸咗出嚟。

##
班工人停低咗唔做嘢。佢哋好小心聽住沙基馬唱歌。有一個人就話：“從來都冇人能夠安慰老細，呢個睇唔到嘢嘅男仔覺得佢可以做得到咩？”

##
沙基馬唱完咗首歌，準備離開。不過個個富人走咗出嚟，就話：“唔該你再唱一遍啦！”

##
就喺嗰個時候，兩個人抬張擔架嚟到咗，擔架上就係富人個仔！佢哋發現咗呢個人被打到面目全非，留低喺路邊。

##
富人再見翻佢個仔好開心。為咗感謝沙基馬安慰佢，佢將沙基馬同佢個仔一齊送去咗醫院，沙基馬好快就會恢復視力喇。

##
* License: [CC-BY]
* Text: Ursula Nafula
* Illustration: Peris Wachuka
* Translation: dohliam
* Language: yue
