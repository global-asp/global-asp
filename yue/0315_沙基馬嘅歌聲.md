# 沙基馬嘅歌聲

##
沙基馬同佢爹哋媽咪，仲有四歲嘅細妹一齊住，佢哋住喺一個有錢人嘅土地上，佢哋間茅草屋喺一排大樹後面。

##
沙基馬三歲嗰陣病得好嚴重，自此，沙基馬就睇唔到嘢嘞。沙基馬係一個非常之有天賦嘅細蚊仔。

##
沙基馬今年六歲，佢識做好多同齡男仔唔識做嘅嘢，例如，沙基馬識得同條村入面嘅長老坐埋一齊討論啲好重大嘅問題。

##
沙基馬爹哋媽咪喺有錢人屋企度做嘢。佢哋每日早出晚歸，沙基馬就同細妹一齊留喺屋企。

##
沙基馬好鍾意唱歌。有日呢，佢媽咪就問佢：「沙基馬吖，你係邊度學唱呢啲歌呢？」

##
沙基馬就答佢：「佢哋自己出現喺我腦海入面，我心裡便聽到呢啲歌，就唱出嚟囉。」

##
沙基馬好鍾意唱歌俾佢細妹聽，特別係佢好肚餓嗰陣。細妹聽住沙基馬唱佢最鍾意嘅歌，就跟住甜美嘅歌聲擺動起上嚟。

##
沙基馬嘅細妹成日噅佢：「再唱一次啦！」噉沙基馬就重覆又重覆噉唱俾佢聽。

##
有日夜晚黑，沙基馬爹哋媽咪返到屋企之後就粒聲都唔出。沙基馬知道一定有嘢唔對路。

##
沙基馬問爹哋媽咪發生咗咩事，佢噉先至知道，原來有錢人個仔失咗蹤，得返佢孤單一個人，好傷心。

##
沙基馬同爹哋媽咪就話：「我可以唱歌俾佢聽，噉佢可能就會開心返啦。」但係沙基馬爹哋媽咪唔鍾意呢個主意：「佢好有錢㗎，而你只係一個睇唔到嘢嘅細路仔。唔通你嘅歌聲會幫到佢咩？」

##
但係沙基馬都冇放棄，佢細妹亦都鼓勵佢。佢就話：「沙基馬嘅歌聲既然趕得走飢餓，肯定亦都能夠安慰有錢人。」

##
第二日，沙基馬等佢細妹帶佢去有錢人屋企嗰便。

##
佢企喺一隻大窗下面，開始唱起佢最鍾意嘅歌。慢慢，有錢人嘅頭由窗口入面伸咗出嚟。

##
班工人停低咗唔做嘢。佢哋好小心聽住沙基馬唱歌。有一個人就話：「從來都冇人能夠安慰老細，唔通呢個睇唔到嘢嘅男仔覺得佢可以？」

##
沙基馬唱完咗首歌，準備離開。不過嗰個有錢人走咗出嚟，就話：「唔該你再唱一次啦！」

##
就喺嗰個時候，有兩個人抬住張擔架嚟到，擔架上嘅就係有錢人個仔！佢俾人發現嘅時候已經被人打到面目全非，留低喺路邊。

##
有錢人再見返佢個仔好開心。為咗感謝沙基馬安慰佢，佢將沙基馬同佢個仔一齊送去咗醫院，沙基馬好快就會恢復視力喇。

##
* License: [CC-BY]
* Text: Ursula Nafula
* Illustration: Peris Wachuka
* Translation: dohliam
* Language: yue
