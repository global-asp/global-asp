# 亞嫲嘅香蕉

##
亞嫲有個好靚嘅花園，種滿晒啲高粱，小米同木薯，但入便最好嘢嘅就係香蕉。亞嫲雖然有好多孫仔孫女，但我心入面知道佢最鍾意我0架。佢時時都會請我嚟佢屋企玩，話啲小秘密我聽。但係有一個秘密佢從來都冇試過同我講，就係佢催熟香蕉嘅辦法。

##
有一日，我睇到亞嫲放咗一個巨大嘅草籃喺門外。我問亞嫲呢個係攞嚟做咩嘢嘅，但係亞嫲就單單話：“呢個係我嘅神秘籃仔。”籃仔一邊放咗幾隻香蕉葉，亞嫲間中都會翻轉啲葉幾下。我好好奇，就問亞嫲：“呢啲葉係攞嚟做咩嘢嘅？”但係亞嫲就單單話：“呢啲係我嘅神秘葉仔。”

##
我好好奇噉睇住亞嫲、香蕉、香蕉葉仲有嗰個巨大嘅草籃。但係亞嫲就打發咗去媽咪嗰便幫手。我噅住亞嫲：“俾我留响度睇吓啦！”但係亞嫲就堅持話：“唔好咁硬頸啦，細蚊仔，照我講嘅去做啦。”我咪唯有走開嘞。

##
到我翻嚟嗰陣時，亞嫲正坐喺外便唞吓，但係籃仔同香蕉都唔見咗啦！我就問亞嫲：“籃仔去咗邊度呀？香蕉去咗邊度呀？仲有嗰啲......”但係亞嫲就話：“佢哋都喺一個神秘嘅地方。”我太失望啦！

##
過咗兩日，亞嫲叫我由佢間房度攞佢支士的嚟俾佢。我一打開門，就聞到咗朕熟香蕉嘅味道。原來亞嫲嘅神秘籃仔就擺响佢間房度！上面𢫏咗條舊毛氈，我揭開條毛氈，大力聞住嗰朕香噴噴嘅味道。

##
亞嫲嗌我嘅時候，嚇咗我一跳：“你喺度做緊乜嘢？快啲攞我支士的嚟。”我趕緊攞咗支士的出去俾亞嫲。亞嫲睇住我，就問：“你喺度笑緊乜嘢呀？”我噉先至意識到，我仲喺度因為發現咗呢個神奇嘅秘密而偷笑住。

##
第二日，亞嫲嚟睇我媽咪，我又走到亞嫲屋企去偷睇嗰啲熟香蕉。有一梳香蕉已經非常之熟嘞。我摘咗一條香蕉，收埋咗佢喺我條裙度。𢫏翻好個籃仔之後，我就走到間屋後便，偷偷噉食晒條香蕉：呢個絕對係我食過最好味嘅香蕉啦！

##
第二日，我趁亞嫲喺花園度摘蔬菜嘅時候，偷偷走入佢間房去睇嗰啲香蕉。啲香蕉差唔多全部都熟晒嘞。我就頂唔順誘惑啦，攞咗四條香蕉。我䟴高腳離開佢間房，就聽到亞嫲喺度咳緊。我收埋啲香蕉喺條裙下底，好似乜都冇發生過噉就走開咗。

##
第二日係亞嫲趁墟打市嘅日子。亞嫲好早就起身，佢將成熟咗嘅香蕉同木薯運到墟場度去賣。我嗰日冇急住去睇佢，但係我知道，我冇可能永遠避住亞嫲。

##
嗰日挨晚，我被老竇老母同亞嫲叫咗過去。我知道佢哋點解搵我。嗰日晚上，當我上床瞓覺嘅時候，我知道我再又唔會偷嘢啦，唔偷亞嫲嘅，唔偷老竇老母嘅，邊個啲嘢都唔會再偷。

##
* License: [CC-BY]
* Text: Ursula Nafula
* Illustration: Catherine Groenewald
* Translation: dohliam
* Language: yue
