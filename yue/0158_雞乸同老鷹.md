# 雞乸同老鷹

##
好耐好耐之前，雞乸同老鷹係好朋友。佢哋同其他雀仔住喺一齊，相安無事，但係佢哋都唔識飛。

##
有一日呢，佢哋住嘅地方發生咗場大飢荒。老鷹成日要走好遠好遠先至可以搵到嘢食。噉佢翻嚟嘅時候就癐拉拉啦。老鷹就話：“噉樣做嘢實在太癐啦，肯定有個更加慳力嘅辦法。”

##
雞乸瞓飽咗成晚，就諗出咗個好計。佢開始搵埋其他雀仔掉落嚟嘅羽毛，就話：“等我哋將呢啲羽毛都縫住喺我哋身上啦，或者可以行路就唔使咁辛苦啦。”

##
老鷹呢就係成條村入便唯一個有眼針嘅雀仔，所以佢第一個開始縫羽毛。佢俾自己做咗對非常之靚嘅翼仔，做完之後呢，就响雞乸頭上面飛嚟飛去。雞乸問老鷹借咗眼針過嚟，但係佢好快就厭咗縫紉工作。噉佢就將針頭留喺櫃桶度，跑咗去廚房俾細蚊仔煮飯。

##
其他雀仔見到老鷹飛得又高又遠，非常之羨慕。佢哋問雞乸借咗針頭，噉樣佢哋也可以俾自己做埋翼仔添。過咗冇幾耐之後呢，其他雀仔亦都飛晒上天啦。

##
當最後一隻雀仔嚟歸還翻眼針嘅時候，雞乸唔喺屋企。佢嘅細蚊仔攞走咗眼針，玩嚟玩去。佢哋玩厭嘅時候，就將針頭留低咗喺沙地度。

##
嗰日晏晝，老鷹翻咗嚟，佢問雞乸要翻自己嗰眼針，因為佢要修補啲鬆散嘅羽毛。雞乸喺櫃桶、廚房同後院搵佢，但係點都搵唔到眼針出嚟。

##
雞乸噅老鷹就話：“再俾一日時間我啦！聽日你就可以修補對翼，飛去搵嘢食啦。”老鷹就話：“好吖，就俾多日你。如果你仲搵唔翻眼針嘅話，你就要俾你一個細蚊仔我作為補償。”

##
第二日呢，老鷹嚟咗，佢見到雞乸正喺沙地入便搲嚟搲去，但係都係搵唔翻嗰眼針嚟。於是乎老鷹就由天上俯衝落嚟，捉到隻小雞仔就飛走咗。由嗰日之後呢，無論老鷹幾時喺天上面出現呢，佢都會見到雞乸喺沙地度搵緊針頭。

##
當雞乸喺地下見到老鷹隻影仔嘅時候呢，佢就會警告自己嘅細蚊仔：“快啲匿埋吖！唔好响呢個空曠嘅地方度。”班細蚊仔就會答佢話：“我哋先至冇咁傻啦，我哋會走㗎。”

##
* License: [CC-BY]
* Text: Ann Nduku
* Illustration: Wiehan de Jager
* Translation: dohliam
* Language: yue
