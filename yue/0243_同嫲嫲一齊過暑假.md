# 同嫲嫲一齊過暑假

##
奧東哥、阿皮尤同佢哋嘅爹地一齊住喺城市度。佢哋非常之期待過暑假，因為嗰個時候佢哋唔使翻學，同埋佢哋仲可以去探嫲嫲。佢哋嘅嫲嫲住喺一條靠近好大片湖水嘅漁村度。

##
奧東哥同阿皮尤又要去探嫲嫲啦，佢哋非常之開心。前一晚，佢哋執好自己嘅行李，準備去漁村嘅旅程。佢哋嗰晚都瞓唔著，成晚都喺度討論呢個暑假。

##
第二日凌晨，佢哋坐住爹地嘅車前往條漁村。佢哋路上開過高山，又見到好多野生動物，仲經過幾個茶園添。佢哋唱住歌計住路上車輛過時間。

##
過咗一排，細蚊仔都癐晒，就喺車度瞓著咗。

##
當佢哋到達條漁村嘅時候，爹地將奧東哥同阿皮尤叫醒咗。佢哋發現佢哋嘅嫲嫲——尼亞·琴亞達——喺樹蔭度鋪咗塊薦，正坐喺度唞緊。喺當地嘅語言入便，呢個名字嘅意思係“琴亞達人民個女”。佢係一個堅強兼美麗嘅女人。

##
尼亞·琴亞達歡迎佢哋嚟到自己嘅屋企，同佢哋一齊好快樂噉唱歌跳舞。佢兩孫仔亦都好高興噉將佢哋由城市買翻嚟嘅禮物送俾佢。奧東哥同阿皮尤爭住要嫲嫲打開自己嘅禮物先。

##
尼亞·琴亞達打開咗禮物之後，用傳統嘅習俗敢祝福咗佢兩個孫仔。

##
奧東哥同阿皮尤走出去玩吓。佢哋喺外便追住蝴蝶同雀仔。

##
佢哋仲爬樹，跳入湖水，瀄起咗好多水花。

##
天黑咗之後，佢哋翻到嫲嫲屋企度食晚飯，但佢哋太癐嘞，仲未食完，就瞓著咗。

##
第二日，爹地開車翻城市，兩個細蚊仔就留俾嫲嫲照顧。

##
奧東哥同阿皮尤幫手嫲嫲做家頭細務。佢哋幫嫲嫲打水，攞柴。佢哋仲幫嫲嫲由雞竇入便攞翻啲雞蛋，同埋喺花園度摘蔬菜。

##
尼亞·琴亞達教佢哋煮烏咖喱粟米粥，仲教佢哋點做同燒魚一齊食嘅椰子飯。

##
一日朝頭早，奧東哥幫嫲嫲去到牧場放牛，但係班牛就跑到咗隔籬農場度，農夫好嬲，就威脅咗奧東哥話，要沒收呢啲牛賠翻食咗嘅莊稼。由嗰日之後，奧東哥好小心，唔想再俾呢啲牛攪出事喇。

##
有一日，細蚊仔同尼亞·琴亞達一齊去集市度。嫲嫲有一個賣蔬菜、砂糖同番梘嘅檔位。阿皮尤好鍾意俾客仔報價，奧東哥就負責幫客仔打包。

##
大家收咗工之後，佢哋坐喺一齊飲奶茶，幫嫲嫲計吓今日賺到嘅錢。

##
但係假期好快就結束啦，細蚊仔要翻城市嘞。尼亞·琴亞達送咗頂帽仔俾奧東哥，送件冷衫俾阿皮尤。佢幫細蚊仔包咗啲嘢俾佢哋喺路上食。

##
當爹地嚟接佢哋嘅時候，佢哋一啲都唔想走。細蚊仔噅住要尼亞·琴亞達同佢哋一齊翻去城市。但係佢笑住話：“我太老啦，唔適合住喺大城市度。我就喺呢條村度等你哋，等你哋下次再嚟啦。”

##
奧東哥同阿皮尤緊緊敢就抱住佢，同佢講拜拜。

##
當奧東哥同阿皮尤翻到學校時，佢哋將條村度嘅生活呢單嘢講咗俾班同學聽。有啲人覺得城市嘅生活好唔錯，另外仲有啲人覺得鄉下嘅生活更加好。最緊要嘅係，每個人都相信奧東哥同阿皮尤嘅嫲嫲真係好勁呀！

##
* License: [CC-BY]
* Text: Violet Otieno
* Illustration: Catherine Groenewald
* Translation: dohliam
* Language: yue
