# 驢仔

##
係一個小女仔最先發現咗遠處有隻好出奇嘅影仔喺度。

##
嗰隻影仔越嚟越近，佢終於睇清楚咗嘞，嗰個係一個就快要生仔嘅女人。

##
小女仔有啲怕醜，但佢都係好勇敢噉樣走咗上前。同小女仔隨行嘅人就話：“我哋一定要同佢留喺一齊，我哋一定要保護佢同埋佢個仔。”

##
個仔好快就要出世㗎嘞。“大力啲吖！”“快啲攞條毛氈嚟！”“水！”“再大力啲！”

##
當佢哋見到嗰個仔嘅時候，所有人都嚇咗一跳，“一隻驢仔？”

##
大家七嘴八舌噉嘈起上嚟。佢哋就話：“我哋講過要保護呢個媽咪同細蚊仔嘅，我哋一定要噉樣做。”但係仲有啲人力駁就話：“但係佢哋會俾我哋佗衰㗎。”

##
個女人發現自己又係孤零零一個人嘞。佢唔知道應該攞呢個怪仔點算，佢亦都唔知道自己應該點算。

##
最屘，佢決定接受呢個仔，做佢嘅媽咪。

##
如果呢個仔一直都係咁大嘅啫，唔會大個仔嘅話，一切都會變得唔同晒。但係呢個驢仔越長越大，而家佢再又唔能夠俾媽咪孭住喺背脊上面。無論佢幾努力，佢始終唔可以似翻人類噉樣。佢嘅媽咪癐咗，放棄咗。有啲時，佢仲會叫佢做埋啲動物先至會做嘅粗重嘢。

##
驢仔覺得好迷茫，又好勞氣。佢噉樣又唔得，嗰樣又唔得。有日呢，佢大發雷霆，一腳就踢佢媽咪落地下。

##
驢仔又羞又愧，佢唯有走甩咗，走得越遠越好。

##
當佢停低落嚟嘅時候呢，天都已經黑晒，驢仔蕩失路嘞。佢喺暗黑中“哼哼”聲叫住，暗黑中傳翻嚟咗回聲，“哼哼”。佢孤零零一支公，卷成咗一團，心中充滿煩惱，就淰淰噉瞓著咗。

##
驢仔醒翻嚟就發現有個老人耷低頭望住佢。佢睇住老人對眼，感覺到咗一絲希望。

##
驢仔同老人一齊住，老人教識咗佢好多生存嘅本領。驢仔認真聽住老人，學得好快。老人亦都學到咗好多嘢。佢哋互相幫助，遇到開心嘅事就一齊哈哈大笑。

##
一日朝頭早，老人叫驢仔帶佢去山頂上面。

##
佢哋登上山頂，環繞喺雲霧中，瞓著咗。驢仔發夢見到佢媽咪生病咗，正喺度叫緊佢，然之後佢就醒咗……

##
……雲霧消失咗，佢嘅朋友—嗰個老人—亦都消失咗。

##
驢仔終於知道咗佢要點做嘞。

##
驢仔搵到咗佢嘅媽咪，佢孤零零一個人，正喺度為佢走失嘅細蚊仔而傷心。佢哋互相打量咗好耐，然之後緊緊噉抱住喺咗一齊。

##
驢仔同媽咪一齊住，慢慢長大，仲學識咗點樣共同生活。慢慢，其他家庭亦都搬咗嚟佢哋左近，住咗落嚟。

##
* License: [CC-BY]
* Text: Lindiwe Matshikiza
* Illustration: Meghan Judge
* Translation: dohliam
* Language: yue
