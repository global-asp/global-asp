# 驢仔

##
有個女仔最先發現遠處有個好奇怪嘅影喺度。

##
嗰個影越嚟越近，佢終於睇清楚咗嘞，係一個就快要生仔嘅女人。

##
個女仔有啲怕醜，但佢都係好勇敢噉樣走上前。同女仔隨行嘅人就話：「我哋一定要同佢一齊，一定要保護佢同埋佢個仔。」

##
個仔好快就要出世㗎嘞。「大力啲吖！」「快啲攞條毛氈嚟！」「水！」「再大力啲！」

##
當佢哋見到個仔嘅時候，所有人都嚇咗一跳，「一隻驢仔？」

##
大家七嘴八舌噉嘈起上嚟。佢哋就話：「我哋講過要保護呢個媽咪同細蚊仔嘅，講得出就要做得到。」但係仲有啲人就話：「但係佢哋會佗衰我哋㗎。」

##
個女人發現自己又係孤零零一個人嘞。佢唔知道點湊個咁怪嘅仔，亦都唔知道自己應該點算。

##
最屘，佢決定接受呢個仔，做佢嘅媽咪。

##
如果個仔一直都係咁細，唔會長大嘅話，所有嘢都會易話為啲。但係隻驢仔越長越大，再唔能夠俾媽咪孭住喺背脊上面。無論佢幾努力，始終模仿唔到人類嘅行為。佢媽咪經常會覺得又癐又𤷪。有時，佢仲會叫佢做埋啲動物先至會做嘅粗重嘢。

##
驢仔覺得好迷茫，又好勞氣。成日呢樣又唔得，嗰樣又唔得。有一日，佢大發雷霆，一腳就踢佢媽咪落地下。

##
驢仔覺得好羞家，唯有離家出走，走得越遠越好。

##
當佢停低落嚟嘅時候呢，天都已經黑晒，驢仔蕩失路嘞。佢喺暗黑中「哼哼」聲叫住，暗黑中傳返嚟咗回聲，「哼哼」。佢孤零零一支公，卷成咗一團，心中充滿煩惱，就淰淰噉瞓著咗。

##
驢仔醒返嚟就發現有個老人耷低頭望住佢。佢睇住老人對眼，感覺到咗一絲希望。

##
驢仔同老人一齊住，老人教識咗佢好多生存嘅本領。驢仔認真聽住老人，學得好快。老人亦都學到咗好多嘢。佢哋互相幫助，遇到開心嘅事就一齊哈哈大笑。

##
一日朝頭早，老人叫驢仔帶佢去山頂上面。

##
佢哋登上山頂，環繞喺雲霧中，瞓著咗。驢仔發夢見到佢媽咪生病咗，正喺度叫緊佢，然之後佢就醒咗……

##
……雲霧消失咗，佢嘅朋友—嗰個老人—亦都消失咗。

##
驢仔終於知道咗佢要點做嘞。

##
驢仔搵到佢嘅媽咪，佢孤零零一個人，正喺度為佢走失嘅仔仔而傷心。佢哋凝望住對方好耐，然之後緊緊噉擁抱。

##
驢仔同媽咪一齊住，慢慢長大，仲學識咗點樣共同生活。慢慢，其他家庭亦都搬咗嚟佢哋左近，住咗落嚟。

##
* License: [CC-BY]
* Text: Lindiwe Matshikiza
* Illustration: Meghan Judge
* Translation: dohliam
* Language: yue
