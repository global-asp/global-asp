# 一粒小種子：旺加里·馬塔伊嘅故仔

##
喺東非肯雅山嘅半山度，有條小村，村入面有個女仔同佢媽咪一齊喺農田度做嘢，呢個女仔叫做旺加里。

##
旺加里好鍾意喺出便做嘢。喺佢屋企農田度，旺加里用開山刀劈開土地，喺溫暖嘅土壤度播撒啲小種子。

##
佢每日最鍾意嘅時間就係日落時分。當天黑咗，睇唔到花花草草嘅時候，旺加里就知道佢應該返屋企喇。佢喺穿過農田嘅小路徑度行行吓，有啲時仲要遇水過河添。

##
旺加里係一個好叻嘅細路女，佢急不及待噉想要去返學，但係佢爹哋媽咪就希望佢留喺屋企度幫手做嘢。旺加里七歲嗰陣時，佢大佬終於說服咗爹哋媽咪，俾旺加里去返學。

##
旺加里好鍾意學嘢㗎！佢讀咗好多書，仲學到咗好多知識。佢嘅成績非常之好，好到有美國嘅大學寄錄取信嚟，邀請佢去美國讀書。旺加里太開心喇，佢真係好想去世界各地周圍見識吓。

##
喺美國大學嗰便，旺加里學到好多新嘢。佢研究植物同佢哋嘅生長過程。佢諗起自己係點樣長大嘅：同班兄弟喺美麗嘅肯雅森林度玩遊戲。

##
佢學得越多，就越熱愛肯雅人民。佢想幫助肯雅人民過自由、快樂嘅生活。佢學得越多，就越掛住自己喺非洲嘅家鄉。

##
旺加里完成咗學業之後，佢就返去咗肯雅，但係佢嘅祖國已經今非昔比啦。周圍都係新起咗嘅農場，婦女都搵唔到柴嚟做飯。人哋過住窮苦嘅日子，佢哋嘅細蚊仔又飢腸轆轆。

##
旺加里知道自己要做乜嘢嘞。佢教咗啲婦女點樣用種子種出大樹。啲婦女賣樹賺錢，補貼家用。啲婦女都好開心。旺加里令到佢哋覺得自己變得堅強勇敢。

##
時光飛逝，小樹長成參天大樹，又匯聚成森林，河水穿流而過。旺加里嘅辦法傳遍咗成個非洲。今日，因為旺加里當初嘅種子，已經長出咗幾百萬棵大樹。

##
旺加里一直都好努力噉做嘢。全世界嘅人都注意到佢嘅工作，仲頒咗個好出名嘅獎俾佢，叫做諾貝爾和平獎。佢亦都係非洲第一位獲得呢個殊榮嘅女性。

##
旺加里喺2011年過身，但係每次我哋見到棵大樹嘅時候，都會諗返起呢位傑出嘅女士。

##
* License: [CC-BY]
* Text: Nicola Rijsdijk
* Illustration: Maya Marshak
* Translation: dohliam
* Language: yue
