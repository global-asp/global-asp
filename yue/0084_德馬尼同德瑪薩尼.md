# 德馬尼同德瑪薩尼

##
舊時有個男仔叫做德馬尼。

佢有一個孖生細妹叫做德瑪薩尼。

##
佢哋老竇老母過咗身之後，兩兄妹就去同舅父一齊住。

但係舅父時時虐待佢哋。

佢成日攞條長棍打佢哋，同埋只會俾佢哋一日食一次白粥填飽個肚。

所以佢哋就趁機會逃走咗。

##
佢哋喺山上搵到咗個山窿就喺入面住咗落嚟。佢哋仲係好驚，因為聽講山中都有食人族。

所以佢哋就做咗度好實淨嘅大門堵住咗窿口，度門上面只有兩個小窿，俾啲風同埋光透入嚟。

德馬尼警告咗細妹話：“我出去打獵嘅時候你一定要留住喺窿入面，又千祈唔好响度燒肉。食人族最鍾意朕燒肉味。”

##
德馬尼晚晚就帶翻嚟一啲佢獵到嘅嘢——一隻兔仔、幾隻雀仔、或者一隻羚羊公。

到咗窿口外便佢就會唱首歌：“德瑪薩尼，德瑪薩尼，同母嘅細路，俾我入嚟。燕子都飛得入去。度門上面有兩個小窿仔。”

##
德瑪薩尼覺得成日留喺山窿入便太悶啦。所以有日，當亞哥出去咗打獵嘅時候，佢就偷偷噉出去睇吓。

佢响外便搵到咗條溪水，仲有個小樹林，喺條溪水入便玩咗一陣，又去樹林擒吓樹。佢覺得好自由，好開心。佢心諗：“或者呢度都冇食人族喇。又或者舅父淨係想嚇我哋先話我哋聽有食人族之嘛。”

##
第二日佢膽粗粗就喺個山窿入便透火取暖。但係，為咗安全佢小心閂埋咗窿口大門。佢同自己講：“燒少少肉應該冇嘢啩。食餐熟飯都唔知幾好嘢。”

##
當亞哥翻嚟咗佢就好似平時噉喺窿口外便唱咗出嚟：“德瑪薩尼，德瑪薩尼，同母嘅細路，俾我入嚟。燕子都飛得入去。度門上面有兩個小窿仔。”

佢聽到係亞哥就開咗大門俾佢入嚟。當佢見到嗰啲燒熟咗嘅肉，德馬尼就問佢：“都冇火，你係點燒呢啲肉嘅呢？”佢諗得快，就答佢話：“我擺咗啲肉喺窿口外便俾日頭曬乾啦。”德馬尼癐到唔想再同佢拗嘞，於是乎兩人就坐咗落嚟，一齊食餐飯。

##
第二日，德瑪薩尼又透火燒肉。佢啱啱燒完肉就聽到响度門外便有把聲唱住：“德瑪薩尼，德瑪薩尼，同母嘅細路，俾我入嚟。燕子都飛得入去。度門上面有兩個小窿仔。”

但係把聲又唔似係佢亞哥，所以佢就話：“冇啦。你唔係我亞哥。你把聲又唔似佢。”

佢覺得喺窿入便好安全。

##
冇幾耐，度門外便又聽到把聲，唱住：“細妹，請俾我入嚟。”

“德瑪薩尼，德瑪薩尼，同母嘅細路，俾我入嚟。燕子都飛得入去。度門上面有兩個小窿仔。”

呢次，把聲同亞哥把聲一模一樣嘅，所以佢就打開咗度窿口大門。

##
一個生晒毛嘅大男人企住响窿口外便。德瑪薩尼都嚟唔切走甩，嗰個男人就捉到咗佢。

喺佢被嗰個男人帶走之前，德瑪薩尼淨係嚟得切由個火嗰度執起拃灰。

佢一路被嗰個人帶走就周圍响路上面掉晒啲灰。

##
嗰日呢，德馬尼淨係捕到咗一個住滿蜜蜂嘅蜂竇。佢將個蜂竇放喺孭住响膊頭上嘅大布袋入便。

當佢翻到山窿嘅時候，佢發現度窿門大開，同埋細妹已經唔見咗嘞……但係妹妹灑咗响地下嘅灰指住條入去森林中嘅路出嚟。

於是乎佢就沿咗嗰條灰指出嚟嘅路，一直到佢喺遠處見到咗火光。

##
坐喺火隔籬係一個生晒毛嘅大男人。佢身邊有個大布袋。德馬尼扮咗跛腳佬，趷吓趷吓向嗰個男人行咗埋去：“求吓你，亞伯，幫吓手。我整親咗隻腳，需要飲啖水。”

嗰個男人就話：“我俾你帶啲水翻嚟，只要你應承我你唔會玷我嘅布袋。”然之後佢就好小心噉放翻個布袋喺佢嘅屋仔入便。

##
但係嗰個男人一走咗之後，德馬尼就切咗條綁住布袋嘅幼繩，俾細妹爬出嚟。

德馬尼攞咗佢自己裝咗蜂竇同蜜蜂嘅布袋出嚟，將佢同嗰個男人嘅布袋換咗。然之後亞哥同亞妹都匿埋响唔遠處，等住睇吓跟住落嚟會發生咩事。

##
當嗰個男人帶咗啲水翻嚟嘅時候，佢兩個仔女亦都同佢一齊嚟。

佢同個女就話：“我哋屋仔有個布袋，個布袋入便有個驚喜送俾你。你去帶佢過嚟！”佢個女去咗屋仔入便打開咗個布袋少少睇吓係乜嘢，但係被班裝喺個袋入面嘅蜜蜂錐咗，痛到佢叫咗出聲：“哎吔，俾佢錐咗。”

嗰個男人叫咗個仔：“快啲去幫佢啦！”，但係結果都差唔多。

##
嗰個男人激到一把火，叫道：“你哋唔好當我老襯！”，就衝入咗間屋仔，閂埋咗度門，親自打開咗個布袋。

班蜜蜂俾人激嬲咗，即刻由個袋入便飛湧出嚟，錐咗佢個頭、佢個鼻哥、佢對眼。嗰個男人俾錐盲咗，周圍扎扎跳，好痛苦噉大聲叫。

##
佢走出屋外，直頭走到一個水塘邊，然之後因為佢睇唔到前面，唔小心一個倒樹蔥，成個人就舂落去個水塘爛泥度，唔喐得。

後來佢就變成咗嚿好似樹頭噉嘅木頭。好適合裝個蜂竇。

由嗰陣開始，德馬尼同德瑪薩尼就成日食嗰蜂竇嘅甜美蜂蜜。

##
* License: [CC-BY]
* Text: South African Folktale
* Illustration: Jemma Kahn
* Translation: dohliam
* Language: yue
