# 瑪哥威

##
喺內羅比呢座繁忙嘅城市度，有班流浪街頭嘅男仔，佢哋日復一日噉過日子，從來都唔知道乜嘢叫做舒適安逸嘅生活。一日朝頭早，班男仔喺凍冰冰嘅行人路上面醒翻，摺埋佢哋攞嚟瞓街嘅氊仔。天氣太凍喇，為咗驅寒，佢哋就要用執翻嚟嘅垃圾點著堆火。班流浪仔中間有一個男仔叫做瑪哥威。

##
瑪哥威嘅老竇老母過身嘅時候，佢得五歲啫，噉佢就搬去同佢亞叔一齊住。佢亞叔從來都冇關心過瑪哥威嘅。瑪哥威喺叔叔屋企度捱飢抵冷，仲要做好多粗重嘢添。

##
一旦瑪哥威有少少抱怨，佢亞叔就會打佢。有一次呢，瑪哥威問吓佢亞叔可唔可以去翻學，佢亞叔就好狼胎噉打咗佢幾下，就話：“你個蠢材，使唔使翻學先？”瑪哥威過咗三年噉嘅辛苦日子，卒之就離家出走，無家可歸。

##
流浪生活非常之艱難，班男仔多數都係每日好勉強先至可以搵翻一餐啫。佢哋有啲時要俾差佬拉咗，有啲時又要捱人打。當佢哋生病嘅時候，仲冇人會照顧佢哋添。呢班男仔唯有靠揸兜乞食得翻嚟嘅少少錢過活，佢哋有啲時亦都會賣啲膠品同舊嘢賺翻少少錢。有啲時第二啲流浪漢會嚟撩交打，爭地頭，嗰個時候生活就更加辛苦。

##
有一日呢，瑪哥威正喺度抄緊垃圾桶，佢搵到咗本甩皮甩骨嘅故仔書。佢吹走咗書上面嘅塵，放咗入佢嘅袋度。以後每日佢得閒嘅時候，就會攞本書出嚟，翻到圖畫頁，只可惜佢睇唔明上面嘅文字。

##
圖畫書講嘅係一個男仔大個之後就成為飛機師嘅故仔。瑪哥威有啲時會發白日夢想象自己都成為飛機師嘞。有啲時，佢仲會想象自己就係故仔入便嘅男仔。

##
有一日，天氣好凍，瑪哥威企喺街頭乞食。一個男人走過嚟，同佢打招呼，就話：“你好，我叫湯瑪斯。我喺呢度左近打工，你得閒可以去嗰便攞啲嘢食。”佢指住間藍頂黃牆嘅大屋，“我希望你唔會嫌棄，去嗰便攞啲嘢食啦！”瑪哥威睇咗吓個男人，又睇咗吓間屋，就話：“或者啦！”然之後佢就走開咗嘞。

##
跟住落嚟嘅幾個月，班流浪男仔慢慢識咗湯瑪斯。佢好鍾意同人傾偈，特別係啲無家可歸嘅人。湯瑪斯會聽人哋講自己嘅經歷。佢雖然成日苦瓜噉嘅面，但係非常之有耐心、有禮貌，尊重他人。班男仔開始白晝就去藍頂黃牆屋度搵嘢食。

##
有日呢，瑪哥威正坐喺行人路上面睇故仔書，湯瑪斯就嚟到佢隔籬坐低。湯瑪斯問佢：“呢本書講咩嘢故仔呢？”瑪哥威答佢就話：“係一個男仔成為飛機師嘅故仔。”湯瑪斯又問佢：“男仔叫咩嘢名呢？”瑪哥威好細聲噉就話：“我唔知道，我唔識字。”

##
當佢哋再次見面嘅時候，瑪哥威開始同湯瑪斯講自己嘅經歷，佢叔叔係點樣對待佢，佢又係點樣逃離佢叔叔屋企。湯瑪斯乜都冇講，亦都冇叫瑪哥威佢應該點做，但係佢成日都會好留心噉樣聽佢講嘢。有啲時佢哋會一路喺藍頂黃牆屋度食嘢，一路傾吓偈。

##
瑪哥威十歲生日嗰陣時，湯瑪斯俾咗佢本新故仔書，書入便係講一個鄉下男仔成為足球員嘅故仔。湯瑪斯俾瑪哥威講過呢個故仔好多次。有一日，湯瑪斯就話：“我覺得你應該去翻學，去識字。你覺得點呀？”湯瑪斯就話佢知道一個地方，可以俾細蚊仔住喺嗰便翻學。

##
瑪哥威諗諗吓去新地方生活，翻學。但係，如果佢亞叔講得啱呢，如果佢真係太蠢唔使翻學點算呀？如果喺新地方，佢又要捱打點算呀？佢有少少驚，心諗：“可能我就整定要瞓街㗎。”

##
佢將自己嘅諗法話俾咗湯瑪斯聽。湯瑪斯對佢循循善誘，終於說服咗佢，喺新地方生活一定會更加好。

##
瑪哥威搬到咗新屋企，新屋企嘅屋頂係綠色嘅。佢同兩個男仔住埋同一間房。間屋入便一共仲住埋十個細蚊仔。同佢哋喺一齊住嘅係思思亞姨同佢老公，仲有三隻狗，一隻貓，一隻老山羊。

##
瑪哥威開始讀書，佢遇到咗唔少困難，好難先趕上班同學，有啲時佢爭啲就要放棄啦。但係佢每次諗翻故仔書入便嘅飛機師同足球員，佢都會堅持落嚟，就好似佢哋一樣。

##
有一日呢，瑪哥威正喺間藍頂屋後院度睇緊書，湯瑪斯就嚟到坐喺佢隔籬。湯瑪斯問佢：“呢本書講咩嘢故仔呢？”瑪哥威答佢就話：“係一個男仔成為老師嘅故仔。”湯瑪斯又問佢：“男仔叫咩嘢名呢？”瑪哥威笑笑口噉就話：“佢叫瑪哥威。”

##
* License: [CC-BY]
* Text: Lesley Koyi
* Illustration: Wiehan de Jager
* Translation: dohliam
* Language: yue
