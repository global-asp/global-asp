# Анансі і Мудрість

##
Колись дуже давно люди не вміли нічого робити. Вони не вміли сіяти зерно, шити одяг чи виготовляти залізні знаряддя. Бог на ім'я Н'ямі, який був високо в небі, мав всю мудрість цього світу. І зберігав він її у глиняному горщику.

##
Одного дня Н'ямі вирішив віддати горщик із мудрістю Анансі. І кожного разу, коли Анансі заглядав у глиняний горщик, він дізнавався щось нове. Це було так цікаво!

##
Тоді жадібний Анансі подумав: "Я зберігатиму горщик у безпеці на верхівці високого дерева. Таким чином він належатиме лише мені!" Спочатку він виготовив пряжу із довгої нитки, обмотав її навколо глиняного горщика та прив'язав його до себе. Потім він спробував вилізти на дерево. Але йому було важко вилазити на дерево із горщиком, який постійно бив його по колінах.

##
Увесь цей час син Анансі стояв біля підніжжя дерева і спостерігав за своїм батьком. Потім він промовив до свого батька: "Тату, якщо ти прив'яжеш горщика до своєї спини, то тобі буде легше вилазити на дерево". Анансі прив'язав свого горщика повного мудрості до спини. І дійсно, так було набагато легше вилазити на дерево.

##
Дуже швидко Анансі дістався верхівки дерева. Але раптом він зупинився і подумав: "Це ж я маю всю мудрість, а мій син виявився мудрішим, ніж я!" Анансі так сильно розлютився, що кинув глиняного горщика з дерева.

##
Глиняний горщик розбився на дрібні шматочки, а мудрість, яка була у ньому, розлетілась по всьому світу. Вона стала доступною для усіх людей. І кожен міг нею поділитись. Саме так люди навчились сіяти, шити одяг, виготовляти залізні знаряддя та інші речі, які ми вміємо робити зараз.

##
* License: [CC-BY]
* Text: Ghanaian folktale
* Illustration: Wiehan de Jager
* Translation: Oksana Duchak
* Language: uk
