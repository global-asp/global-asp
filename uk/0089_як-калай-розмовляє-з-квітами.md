# Як Калай розмовляє з квітами

##
Це Калай. Їй сім років. Її ім’я мовою букусу означає “добра”.

##
Кожного ранку Калай прокидається і розмовляє з апельсиновим деревом:
— Рости-виростай і даруй нам стиглі апельсини.

##
По дорозі до школи Калай розмовляє з травою:
— Дорога травичко, зеленій і не висихай.

##
Вона проходить повз квіти:
— Цвітіть, любі квіти, щоб я могла заквітчати вами волосся.

##
Калай зупиняється коло дерева, що росте на шкільному подвір’ї.
— Любе дерево, розправ свої гілки, щоб ми могли читати у твоєму затінку.

##
Калай розмовляє з живоплотом, який росте навколо школи:   — Рости густий, щоб погані люди не могли сюди прийти.

##
Коли Калай приходить із школи додому, вона знову йде до апельсинового дерева.
— Чи вже дозріли твої апельсини? — питає Калай.

##
— Апельсини ще зелені, — зітхає Калай.
— Я прийду завтра знову. Можливо тоді у тебе буде для мене спілий апельсин, — каже дівчинка.

##
* License: [CC-BY]
* Text: Ursula Nafula
* Illustration: Jesse Pietersen
* Translation: Nataliya Tyshchuk
* Language: uk
