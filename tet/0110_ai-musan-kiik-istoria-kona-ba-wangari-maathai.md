# Ai-musan kiik: Istoria kona-ba Wangari Maathai

##
Iha suku ida iha foho Kenya nia klaran iha Afrika Leste, labarik kiik ida serbisu iha to'os ho ninia mama. Ninia naran mak Wangari.

##
Wangari gosta iha liur bebeik. Nia taa rai ho katana iha sira nia to'os. Nia hanehan tama ai-musan kiik ba rai laran.

##
Ninia tempu favoritu loron-loron mak depois loron-monu. Bainhira rai nakaras demais atu haree planta sira, Wangari hatene katak nee tempu atu fila uma. Nia sei la'o tuir dalan klo'ot husi toos laran, hakur mota iha nia viajen.

##
Wangari labarik ida ne'ebe matenek no nia la pasiensia ona atu ba eskola. Maibe ninia inan no aman hakarak nia atu hela no ajuda sira iha uma. Bainhira nia iha idade hitu, ninia maun bo'ot konvense ninia inan-aman atu husik nia ba eskola.

##
Nia gosta atu aprende! Wangari aprende barak liu-tan husi livru ne'ebe nia lee. Ninia atinjimentu iha eskola diak tebes ho nunee nia hetan konvite atu ba estuda iha Estadus Unidus da America. Wangari kontente loos! Nia hakarak hatene liu-tan kona-ba mundu. I

##
ha universidade Americana Wangari aprende buat foun barak. Nia estuda kona-ba ai-horis sira no oinsa sira sai bo'ot. No nia hanoin hetan oinsa nia sai bo'ot: halimar jogu sira ho ninia maun sira iha ai-hun ninia mahon okos iha ai-laran furak Kenya nian.

##
Buat barak liu-tan mak nia aprende, nia realiza liu-tan katak nia hadomi ema Kenya. Nia hakarak sira atu kontente no livre. Buat barak liu-tan mak nia aprende, nia hanoin hetan liu-tan ninia rai Afrikana.

##
Bainhira nia remata tiha ninia estudu, nia fila ba Kenya. Maibe ninia nasaun iha mudansa tiha ona. Toos luan no naruk. Feto sira laiha ai hodi tein. Ema sira kiak no labarik sira hamlaha.

##
Wangari hatene atu halo saida. Nia hanorin feto sira atu kuda ai husi ai-musan sira. Feto sira faan ai-hun sira nee no uza osan hodi tau matan ba sira nia familia. Feto sira kontente tebes. Wangari ajuda tiha ona sira atu sente iha poder no forte.

##
Tempu kontinua dadaun, ai-hun foun sira moris sai ai-laran, no mota sira komesa sulin fali. Wangari ninia mensajen habelar iha Afrika. Ohin loron, ai-hun millaun mak moris ona husi Wangari ninia ai-musan sira.

##
Wangari serbisu makaas. Ema sira husi mundu tomak, komesa nota, no fo ba nia premiu famozu. Premiu nee hanaran Nobel da Paz, no nia mak feto Afrikana primeiru atu simu premiu nee.

##
Wangari mate iha tinan 2011, maibe ami bele hanoin hetan kona-ba nia bainhira ami haree ai-hun furak ida.

##
* License: [CC-BY]
* Text: Nicola Rijsdijk
* Illustration: Maya Marshak
* Translation: Aurelio da Costa
* Language: tet
