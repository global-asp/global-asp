# Kuda Oan

##
Labarik feto ki'ik ida mak fofoun haree forma misteriozu ida husi dook.

##
bainhira forma ne'e mai besik, nia haree mak feto ida ne'ebé kabuk todan hela.

##
Moe maibé barani, labarik feto ki'ik ne'e muda besik ba feto ne'e. "Ami tenke rai nia ho ami," labarik feto ki'ik ne'e ninia ema sira deside. "Ami sei rai nia no ninia oan sei seguru."

##
Labarik ne'e lakleur sai duni. "Dudu!" "Foti lensol!" "Bee!" "Dudu!"

##
maibé bainhira sira haree bebe ne'e, ema hotu haksoit ho hakfodak. "Kuda oan ida?"

##
Ema hotu komesa iha argumentu. "Ita dehan ita sei rai nia inan no oan seguru, no ida ne'e mak ita sei halo," balun dehan. "maibé sira sei lori sorte aat ba ita!" seluk dehan.

##
Entaun feto ne'e mesak fila fali tan dala ida. Nia hanoin saida mak nia sei halo ho oan estranu ida ne'e. Nia hanoin saida mak nia sei halo ho nia aan.

##
maibéé to’o ikus nia aseita katak ne'e ninia oan no nia mak inan.

##
Agora, se karik oan ne'e iha medida ki'ik nafatin, buat hotu sei diferente. maibé kuda oan ne'e boot no boot liu-tan too ninia inan labele hulan nia iha kotuk. No maske nia koko maka’as, nia labele hahalok hanesan ema umanu ida. Nia inan sempre kolen no frustradu. Dalaruma nia haruka ninia oan halo servisu animál nian.

##
Konfuzaun no hirus sa’e maka’as iha kuda oan ne'e nia laran. Nia labele halo buat ne'e no buat ne'ebá. Nia labele hanesan ne'e no labele hanesan ne'ebá. Nia sai hirus tebes, loron ida, nia tebe ninia inan ba rai.

##
Kuda oan nakonu ho moe. Nia komesa halai dook maka’as tuir nia bele.

##
To’o momentu nia para halai, kalan to’o ona no Kuda oan ne'e lakon. "Hee haw?" Nia bisu bisu ba nakukun. "Hee haw?" lian ne'e fila fali de'it. Nia mesak de'it. Falun ninia aan hanesan bola ida, nia toba dukur loos ho mehi ne'ebé aat.

##
Kuda oan hadeer hodi hetan mane katuas estranu ida hateke hela ba nia. Nia hateke ba mane katuas ne'e ninia matan no komesa sente esperansa oituan.

##
Kuda oan ba hela ho mane katuas ne'e ne'ebé hanorin nia dalan oioin atu moris. Kuda oan no mane katuas ne'e rona no aprende. Sira ajuda malu, sira hamnasa hamutuk.

##
Dadeer ida, mane katuas ne'e husu ba kuda oan atu lori nia ba foho nia tutun.

##
Iha foho tutun entre kalohan sira, sira nain rua toba. Kuda oan mehi katak ninia inan moras no bolu ba nia. No bainhira nia hadeer mai...

##
Kalohan sira ne'e lakon tiha ona hamutuk ho ninia belun, mane katuas ne'e.

##
Kuda oan ikus mai hatene saida mak nia sei halo.

##
Kuda oan hetan ninia inan, mesak, triste ba nia oan ne'ebé lakon. Sira haree ba malu ba tempu naruk. No depois sira hakuak malu maka’as.

##
Kuda oan no ninia inan moris hamutuk ona no buka dalan atu hela besik malu. Neneik, família sira seluk mós komesa hela haleu sira.

##
* License: [CC-BY]
* Text: Lindiwe Matshikiza
* Illustration: Meghan Judge
* Translation: Aurelio da Costa
* Language: tet
