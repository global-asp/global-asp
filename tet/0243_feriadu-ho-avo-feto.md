# Feriadu ho avo feto

##
Odongo no Apiyo hela iha sidade hamutuk ho sira nia aman. Sira sempre kontente ba ferias. Laos tamba deit eskola taka maibe tamba sira ba vizita sira nia avo. Nia hela iha suku peskador ida besik lagoa boot ida.

##
Odongo no Apiyo sente kontente tamba too ona tempu atu vizita sira nia avo feto dala ida tan. Kalan antes, sira arruma sira nia pasta no prontu ba viajen dook ba avo nia uma. Sira labele toba no koalia kalan tomak kona-ba ferias nee.

##
Dadeer tuir mai, sira viajen ba suku nee iha sira nia aman nia kareta. Sira halai liu foho sira, animal fuik sira no plantasaun xa. Sira sura kareta no hananu kansaun sira.

##
Lakleur, labariks sira sente kole no toba.

##
Apa fanu Odongo no Apiyo bainhira sira too iha suku. Sira hetan Nyar-Kanyada, sira nia avo feto, deskansa hela iha biti ida iha ai-okos. Nyar-Kanyada, iha Luo signifika katak 'oan feto husi ema Kanyada'. Nia feto forte no bonita.

##
Nyar-Kanyada benvindu sira ba uma laran no dansa haleu sala hananu ho kontente. Ninia beioan sira kontente atu fo ba nia prezente sira lori husi sidade. "Uluk nanain loke hau nia prezente," Odongo dehan. "Lae, hau nia prezente mak uluk!" Apiyo dehan.

##
Depois de loke tiha prezente, Nyar-Kanyada, fo bensaun ba ninia beioan sira iha maneira tradisional ida nian.

##
Depois Odongo no Apiyo sai ba liur. Sira duni babebar no manu sira.

##
Sira sae ai no rega bee ba malu iha lagoa laran.

##
Bainhira rai nakaras ona sira fila uma atu han kalan. Molok sira bele han hotu, sira toba dukur tiha!

##
Loron tuir mai, sira nia aman viajen fila ba sidade husi sira hela ho Nyar-Kanyada.

##
Odongo no Apiyo ajuda sira nia avo feto ho serbisu uma nian. Sira kuru bee no hili ai. Sira rekolla manu-tolun husi manu no kuu modo tahan husi toos.

##
Nyar-Kanyada hanorin ninia beioan sira atu halo ugali atu haan ho gizadu. Nia hatudu ba sira oinsa halo etu-nuu atu han ho ikan lalar.

##
Dadeer ida, Odongo lori ninia avo nia karau atu ba han duut. Sira halai tama ba vizinu ninia toos. Toos nain nee hirus Odongo. Nia ameasa atu kaer metin karau sira tamba han tiha ona ninia ai-horis sira. Depois de loron nee, labarik mane nee assegura katak karau sira la halo tan problema.

##
Iha loron seluk, labarik sira ba merkadu ho Nyar-Kanyada. Nia iha fatin faan modo-tahan sira, masin-midar no sabaun. Apiyo gosta temi presu sasan nian ba konsumidores sira. Odongo mak hatama sasan sira neebe konsumidores sira sosa ona.

##
Iha loraik sira hemu xa hamutuk. Sira ajuda avo feto konta osan neebe nia hetan.

##
Maibe lakleur deit feriadu sira nee remata ona no labarik sira tenke fila ba sidade. Nyar-Kanyada fo Odongo xapeu ida no Apiyo jaketa ida. Nia arruma hahan ba sira nia viajen.

##
Bainhira sira nia aman too atu foti sira, sira lakohi atu ba. Labarik sira harohan ba Nyar-Kanyada atu ba ho sira ba sidade. Nia hamnasa no dehan, "Hau ferik los ona ba sidade. Hau sei hein imi fila mai hau nia suku dala ida tan."

##
Odongo no Apiyo hamutuk hakuak nia metin no halo despedida.

##
Bainhira Odongo no Apiyo fila ba eskola sira konta ba sira nia belun kona-ba moris iha suku. Labarik sira balun katak moris iha sidade nee diak. Seluk sente katak moris iha suku mak diak liu. Esensialmente, ema hotu konkorda katak Odongo no Apiyo iha avo feto ida neebe diak tebes.

##
* License: [CC-BY]
* Text: Violet Otieno
* Illustration: Catherine Groenewald
* Translation: Aurelio da Costa
* Language: tet
