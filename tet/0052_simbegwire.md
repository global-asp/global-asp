# Simbegwire

##
Bainhira Simbegwire nia ama mate, nia triste loos. Simbegwire nia aman halo buat hotu ne'ebe nia bele hodi tau-matan ba nia oan-feto. Neneik, sira aprende atu sente kontente fila-fali sein Simbegwire nia ama. Dadeer-dadeer sira tuur no koalia kona-ba loron tuir mai. Kalan kalan sira prepara han kalan hamutuk. Hafoin sira fase bikan foer sira, Simbegwire nia aman ajuda nia ho nia TPC.

##
Loron ida, Simbegwire nia aman fila uma tarde lahanesan baibain."O iha ne'ebe hau nia oan?" nia bolu. Simbegwire hamriik metin bainhira nia haree nia aman ka'er feto seluk nia liman."Hau hakarak o atu hasoru ema espesial ida, hau nia oan. Ne'e Anita," nia koalia ho hamnasa.

##
"Ola Simbegwire, o nia aman konta buat barak ba hau kona-ba o
," Anita dehan. Maibe nia la hamnasa ka ka'er Simbegwire nia liman. Simbegwire nia aman kontente no sente animadu. Nia koalia kona-ba sira nain tolu atu hela hamutuk, no oinsa sira nia moris sei sai diak. "Hau nia oan, hau espera o sei aseita Anita nudar o nia inan" nia dehan.

##
Simbegwire nia moris muda. Nia la iha ona tempu atu tuur ho ninia aman iha dadeer. Anita fo serbisu barak tebes ba nia ne'ebe halo nia sai kolen tebes atu kompleta ninia TPC iha kalan. Nia ba kedas toba depois de han kalan. Ninia konfortu mak lensol nee'be nia ama fo ba nia. Simbegwire nia aman la nota katak ninia oan feto la kontente.

##
Depois de fulan balun, Simbegwire nia aman fo-hatene ba sira katak nia sei ba dook husi uma iha tempu hirak nia laran."Hau tenke halo viajen ba hau nia serbisu," nia dehan. "Maibe hau hatene katak imi sei tau-matan ba malu." Simbegwire ninia oin sai triste, maibe nia aman la nota. Anita la dehan buat ida. Nia mos la kontente.

##
Situasaun sai aat liu tan ba Simbegwire. Se nia la remata ninia serbisu uma, ka nia lamenta, Anita baku nia. No iha han kalan, Anita han kuaze hahan sira hotu tiha, husik hela hahan restu balun ba Simbegwire. Kalan kalan Simbegwire tanis to'o toba, hako'ak ninia ama nia lensol.

##
Dadeer ida, Simbegwire sai tarde husi kama. "O labarik feto baruk-teen!" Anita hakilar. Nia rasta Simbegwire sai husi kama laran. Lensol importante ne'e belit iha pregu ida, no lees fahe ba rua.

##
Simbegwire sai triste tebes. She deside atu halai dook husi uma. Nia foti lensol rohan ninia ama nian, rai hahan balun, no husik hela uma. Nia la'o tuir estrada ne'ebe nia aman la'o ba antes.

##
Bainhira kalan to'o, nia sa'e ba ai-hun aas ida besik mota kiik oan ida no halo kama ida ba nia aan iha ai-sanak sira leet. Bainhira nia ba toba, nia kanta: "Maama, maama, maama, o husik hela hau. O husik hela hau no la fila mai. Apa la hadomi hau ona. Ama, bainhira mak o fila mai? O husik hela hau."

##
Dadeersaan tuir mai, Simbegwire kanta kansaun ne'e dala ida tan. Bainhira feto sira mai fase sira nia ropa iha mota kiik ne'e, sira rona kansaun triste ida mai husi ai-hun aas ne'e. Sira hanoin se karik ne'e anin huu kona ai-tahan sira, no sira kontinua ho sira nia serbisu. Maibe feto ida husi sira rona ho atensaun ba kansaun ne'e.

##
Feto ne'e hateke sa'e ba ai leten. Bainhira nia haree labarik feto nee no lensol koloridu nia rohan, nia tanis"Simbegwire, hau nia maun nia oan-feto!" Feto sira seluk para fase ropa no ajuda Simbegwire atu tuun husi ai-hun nee. Ninia tia hakoak labarik feto kiik ne'e no koko atu fo konfortu ba nia.

##
Simbegwire ninia tia lori labarik feto ne'e ba ninia uma rasik. Nia fo ba Simbegwire ai-han manas no hatoba nia iha kama ho ninia ama nia lensol. Iha kalan ne'e, Simbegwire tanis bainhira nia toba. Maibe sira hanesan tanis aliviu nian. Nia hatene katak ninia tia sei tau matan ba nia.

##
Bainhira Simbegwire nia aman fila ba uma, nia haree Simbegwire ninia kuartu mamuk."Saida mak akontese Anita?" nia husu ho fuan todan. Senora nee esplika katak Simbegwire halai sai tiha husi uma." Hau hakarak atu nia respeita hau," nia dehan. "Maibe karik hau to'os demais." Simbegwire nia aman husik tiha uma nee no ba iha diresaun mota kiik nee nian. Nia kontinua ba ninia alin feto nia suku atu husu karik nia haree ona Simbegwire.

##
Simbegwire halimar hela ho ninia primu sira bainhira nia haree nia aman husi dook. Nia tauk karik nia aman sei hirus, ho nunee nia halai tama uma laran atu subar. Maibe nia aman ba tuir nia no dehan "Simbegwire, o hetan ona inan perfeitu ida ba o nia aan. Ida neebe hadomi o no komprende o. Hau orgullu ho o no hadomi o. "Sira konkorda katak Simbegwire sei hela ho ninia tia tuir tempu neebe deit nia hakarak.

##
Ninia aman vizita nia lor-loron.Eventualmente, nia mai ho Anita. Nia lolo liman atu kaer Simbegwire nia liman." Hau husu deskulpa oan, hau sala,"nia tanis. "O sei fo hau tempu atu koko tan dala ida?" Simbegwire haree ba nia aman no nia oin neebe preukupadu. Hafoin nia hakat neneik ba oin no tau nia liman halau Anita.

##
Semana tuir mai, Anita konvida Simbegwire ho nia primu sira no ninia tia, ba uma atu han hamutuk. Festa diak ida! Anita prepara hotu Simbegwire ninia hahan favoritu sira, no ema hotu-hotu han too sira bosu.Depois labarik sira halimar no ema boot sira koalia. Simbegwire sente kontente no barani. Nia deside katak, sedu, sedu liu, nia sei fila uma atu hela ho nia aman no ninia inan madrasta.

##
* License: [CC-BY]
* Text: Rukia Nantale
* Illustration: Benjamin Mitchley
* Translation: Aurelio da Costa
* Language: tet
