# Simbegwire

##
Bainhira Simbegwire nia mama mate, nia triste loos. Simbegwire nia papa halo di’ak buat hotu ne'ebé nia bele hodi tau-matan ba nia oan-feto. Neneik, sira aprende atu sente kontente fila-fali la hó Simbegwire nia mama. Dadeer-dadeer sira tuur no ko’alia kona-ba loron tuir mai. Kalan kalan sira prepara han kalan hamutuk. Hafóin sira fase bikan fó’er sira, Simbegwire nia papa ajuda nia ho nia TPC.

##
Loron ida, Simbegwire nia papa fila uma tarde lahanesan baibain. "O iha ne'ebé ha'u nia oan?" nia bolu. Simbegwire hamriik metin bainhira nia haree nia papa ka'er feto seluk nia liman. "Hau hakarak o atu hasoru ema espesiaál ida, ha'u nia oan. Ne'e Anita," nia ko'alia ho hamnasa.

##
"Ola Simbegwire, o nia papa konta buat barak ba ha'u kona-ba Ó," Anita dehan. Maibé nia la hamnasa ka ka'er Simbegwire nia liman. Simbegwire nia papa kontente no sente animadu. Nia ko'alia kona-ba sira nain tolu atu hela hamutuk, no oinsá sira nia moris sei sai di’ak. "Ha’u nia oan, ha'u espera o sei aseita Anita nu'udar o nia inan" nia dehan.

##
Simbegwire nia moris muda. Nia la iha ona tempu atu tuur ho ninia papa iha dadeer. Anita fó servisu barak tebes ba nia ne'ebé halo nia sai kolen tebes atu kompleta ninia TPC iha kalan. Nia ba kedas toba depois de han kalan. Ninia konfórtu mak lensol ne'ebe nia ama fó ba nia. Simbegwire nia papa la nota katak ninia oan feto la kontente.

##
Depois de fulan balun, Simbegwire nia papa fó-hatene ba sira katak nia sei ba dook husi uma iha tempu hirak nia laran. "Ha’u tenke halo viajen ba ha'u nia servisu," nia dehan. "maibé ha'u hatene katak imi sei tau-matan ba malu." Simbegwire ninia oin sai triste, maibé nia papa la nota. Anita la dehan buat ida. Nia mos la kontente.

##
Situasaun sai aat liu tan ba Simbegwire. Se nia la remata ninia servisu uma, ka nia lamenta, Anita baku nia. No iha han kalan, Anita han kuaze hahán sira hotu tiha, husik hela hahán restu balun ba Simbegwire. Kalan kalan Simbegwire tanis to'o toba, hako'ak ninia ama nia lensol.

##
Dadeer ida, Simbegwire sai tarde husi kama. "O labarik feto baruk-teen!" Anita hakilar. Nia rasta Simbegwire sai husi kama laran. Lensol importante ne'e belit iha pregu ida, no lees fahe ba rua.

##
Simbegwire sai triste tebes. Nia deside atu halai dook husi uma. Nia foti lensol rohan ninia mama nian, rai hahán balun, no husik hela uma. Nia la'o tuir estrada ne'ebé nia papa la'o ba antes.

##
Bainhira kalan to'o, nia sa'e ba ai-hun aas ida besik mota ki’ik-oan ida no halo kama ida ba nia aan iha ai-sanak sira leet. Bainhira nia ba toba, nia kanta: "Maama, maama, maama, o husik hela ha'u. O husik hela ha'u no la fila mai. Apa la hadomi ha'u ona. Ama, bainhira mak o fila mai? O husik hela ha'u."

##
Dadeersaan tuir mai, Simbegwire kanta kansaun ne'e dala ida tan. Bainhira feto sira mai fase sira nia ropa iha mota ki’ik ne'e, sira rona kansaun triste ida mai husi ai-hun aas ne'e. Sira hanoin se karik ne'e anin huu kona ai-tahan sira, no sira kontinua ho sira nia servisu. Maibé feto ida husi sira rona ho atensaun ba kansaun ne'e.

##
Feto ne'e hateke sa'e ba ai leten. Bainhira nia haree labarik feto ne'e no lensol koloridu nia rohan, nia tanis "Simbegwire, ha'u nia maun nia oan-feto!" Feto sira seluk para fase ropa no ajuda Simbegwire atu tuun husi ai-hun ne'e. Ninia tia hakohak labarik feto ki’ik ne'e no koko atu fó konfórtu ba nia.

##
Simbegwire ninia tia lori labarik feto ne'e ba ninia uma rasik. Nia fó ba Simbegwire ai-han manas no hatoba nia iha kama ho ninia mama nia lensol. Iha kalan ne'e, Simbegwire tanis bainhira nia toba. Maibé sira hanesan tanis aliviu nian. Nia hatene katak ninia tia sei tau matan ba nia.

##
Bainhira Simbegwire nia papa fila ba uma, nia haree Simbegwire ninia kuartu mamuk. "Saida mak akontese Anita?" nia husu ho fuan todan. Señora ne'e esplika katak Simbegwire halai sai tiha husi uma. "Ha’u hakarak atu nia respeita ha'u," nia dehan. "maibé karik ha'u to'os demais." Simbegwire nia papa husik tiha uma ne'e no ba iha diresaun mota ki’ik ne'e nian. Nia kontinua ba ninia alin feto nia suku atu husu karik nia haree ona Simbegwire.

##
Simbegwire halimar hela ho ninia primu sira bainhira nia haree nia papa husi dook. Nia ta’uk karik nia papa sei hirus, ho nune'e nia halai tama uma laran atu subar. Maibé nia papa ba tuir nia no dehan "Simbegwire, o hetan ona inan perfeitu ida ba o nia aan. Ida ne'ebé hadomi o no komprende o. Hau orgullu ho o no hadomi o. "Sira konkorda katak Simbegwire sei hela ho ninia tia tuir tempu ne'ebé de'it nia hakarak.

##
Ninia papa vizita nia lor-loron. Eventualmente, nia mai ho Anita. Nia lolo liman atu kaer Simbegwire nia liman." Ha’u husu deskulpa oan, ha'u sala," nia tanis. "O sei fó ha'u tempu atu koko tan dala ida?" Simbegwire haree ba nia papa no nia oin ne'ebé preukupadu. Hafoin nia hakat neneik ba oin no tau nia liman haleu Anita.

##
Semana tuir mai, Anita konvida Simbegwire ho nia primu sira no ninia tia, ba uma atu han hamutuk. Festa di’ak ida! Anita prepara hotu Simbegwire ninia hahán favoritu sira, no ema hotu-hotu han to’o sira bosu. Depois labarik sira halimar no ema boot sira ko'alia. Simbegwire sente kontente no barani. Nia deside katak, sedu, sedu liu, nia sei fila uma atu hela ho nia papa no ninia inan madrasta.

##
* License: [CC-BY]
* Text: Rukia Nantale
* Illustration: Benjamin Mitchley
* Translation: Aurelio da Costa
* Language: tet
