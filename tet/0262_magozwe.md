# Magozwe

##
Iha sidade Nairobi neebe okupadu, dook husi uma neebe iha karinu, moris labarik mane sira neebe la iha uma. Sira simu loron loron hanesan baibain. Iha dadeer ida, labarik mane sira nee haloot hela sira nia biti depois de toba kalan iha pavimentu leten. Atu hasees husi anin ninia malirin sira sunu ahi ho foer sira. Entre labarik mane sira nee mak labarik ida naran Magozwe. Nia mak ho idade kiik loos.

##
Magozwe ninia inan-aman mate bainhira nia ho tinan 5 deit. Nia ba hela ho ninia tiu. Nia tiu la tau matan ba nia. Nia la fo hahan natoon ba Magozwe. Nia halo labarik mane nee serbisu todan barak tebes.

##
Ninia tiu baku, se Magozwe lamenta ka husu buat ruma. Bainhira Magozwe husu se nia bele ba eskola, ninia tiu baku nia no dehan "O beik tebes atu aprende sa deit." Depois de tinan 3 hetan tratamentu sira hanesan nee, Magozwe halai sai sees husi nia tiu. Nia komesa hela iha estrada.

##
Moris iha estrada difisil tebes no labarik sira nee barak hetan difikuldade atu hetan hahan. Dalaruma sira hetan kastigu, dalaruma mos sira hetan baku. Bainhira sira moras, laiha ema ida atu ajuda sira. Grupu sira nee depende ba osan oituan sira neebe sira hetan husi ema seluk neebe sira husu, no husi faan plastik no halo resiklajen sira seluk. Moris nee difisil liu tan tanba baku malu ho grupu sira seluk ne'ebe hakarak kontrola parte balun husi sidade nian.

##
Loron ida bainhira Magozwe buka hela hahan iha lixu fatin, nia hetan livru istoria tuan naklees ida. Nia hamoos rai-rahun husi livru nee no tau iha ninia pasta. Loron loron tuir mai nia sei hasai livru nee no haree ba imajen sira. Nia lahatene lee liafuan sira nee.

##
Imajen sira nee konta istoria kona-ba labarik mane ida neebe boot sai pilotu ida. Magozwe dalaruma sei imajina sai hanesan pilotu ida. Dalaruma, nia imajina katak nia mak labarik ne'ebe iha istoria nee nia laran.

##
Rai malirin no Magozwe hamriik iha dalan ninin hodi husu osan. Mane ida la'o hakbesika ba nia. "Ola, hau Tomas. Hau serbisu besik iha ne'e, iha fatin ida ne'ebe o bele hetan buat balun atu han," mane nee dehan. Nia hatudu ba uma kinur ida ho kaleng kor azul. "Hau espera o sei ba iha neeba atu simu hahan balun?" nia husu. Magozwe haree ba mane nee, no depois nia dehan, "Talvez" no la'o sees tiha.

##
Iha fulan hirak ne'ebe tuir mai, labarik mane sira neebe laiha uma sempre haree bebeik Tomas. Nia gosta koalia ho ema sira, espesialmente ema sira neebe hela iha estrada. Tomas rona ba istoria moris husi ema sira nee. Nia seriu no pasiensia, nunka hatudu malrespeitu ka rude. Labarik mane sira nee balun komesa ba uma kor kinur nee atu simu hahan iha meiudia.

##
Magozwe tuur hela iha pavimentu haree ba ninia livru istoria nee bainhira Tomas tuur iha ninia sorin. "Istoria nee kona-ba saida?" Tomas husu. "Istoria nee kona-ba labarik mane ida neebe sai pilotu," Magozwe responde. "Labarik mane nee ninia naran saida?" Tomas husu. "Hau lahatene, hau lahatene lee," Magozwe dehan neneik.

##
Bainhira sira hasoru malu Magozwe komesa konta ninia istoria ba Tomas. Istoria kona-ba ninia tiu no tansa nia halai sai husi uma. Tomas la ko'alia barak, no nia la dehan ba Magozwe saida mak nia tenke halo, maibe nia sempre rona didiak. Dalaruma sira sei koalia iha momentu sira han iha uma ho kaleng azul nee.

##
Bainhira Magozwe iha tinan 10, Tomas fo ba nia livru istoria foun ida kona-ba labarik husi foho ida neebe sai jogador tebe bola famozu bainhira nia sai boot. Tomas lee istoria nee ba Magozwe dala barak. Too iha loron ida nia dehan, "Hau sente to'o ona tempu atu o ba eskola no aprende atu lee. O nia hanoin oinsa?" Tomas esplika katak nia hatene fatin ida neebe labarik sira bele hela ba no ba eskola.

##
Magozwe hanoin kona-ba fatin foun ida nee no hanoin atu ba eskola. Karik ninia tiu loos duni no nia beik tebes atu aprende buat ruma? Oinsa se sira baku nia iha fatin foun ida nee? Nia tauk. "Karik diak liu atu hela deit iha estrada," nia hanoin.

##
Nia fahe ho Tomas ninia tauk sira. Iha tempu hirak nia laran mane nee assegura bebeik ba labarik mane nee katak moris sei sai diak liu iha fatin foun ida nee.

##
Entaun Magozwe muda ba iha kuartu ida iha uma ida ho kaleng verde. Nia hela iha kuartu nee hamutuk ho labarik mane nain rua seluk. Hamutuk iha labarik nain sanulu mak hela iha uma nee. Sira hela ho tia Cissy no ninia laen, asu tolu, busa ida, no bibi katuas ida.

##
Magozwe komesa eskola no difisil duni. Nia presija aprende buat barak. Dalaruma nia hakarak atu para. Maibe nia hanoin kona-ba pilotu no jogador bola iha livru istoria sira nia laran nee. Hanesan ho sira, nia moos la deziste.

##
Magozwe tuur hela iha jardin iha uma kor verde nee nian, lee hela livru istoria ida husi eskola. Tomas sae mai no tuur iha nia sorin." Istoria nee kona-ba saida?" Tomas husu." Nee kona-ba labarik mane ida neebe sai manorin ida," Magozwe responde. "Labarik nee naran saida?" Tomas husu. "Ninia naran Magozwe," Magozwe hatan ho hamnasa.

##
* License: [CC-BY]
* Text: Lesley Koyi
* Illustration: Wiehan de Jager
* Translation: Aurelio da Costa
* Language: tet
