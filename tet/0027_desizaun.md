# Desizaun

##
Ha’u nia suku iha problema barak. Ami fórma liña naruk atu kuru bee husi torneira ida.

##
Ami hein hahán doasaun husi ema seluk.

##
Ami xave ami nia uma sira sedu tamba iha na'ok-teen.

##
Labarik sira barak mak sai husi eskola.

##
Labarik feto kloosan sira servisu nu'udar ajudante iha suku seluk.

##
Labarik joven mane sira la'o bá-mai bainhira sira seluk servisu iha ema seluk nia to'os.

##
Bainhira anin huu, surat-tahan sira belit iha ai-hun no lutu sira.

##
Ema sira nia isin kanek tanba hetan ko'a husi vidru sira ne'ebé soe arbiru de'it.

##
Depois iha loron ida, torneira maran no ami nia bee fatin sira sai mamuk.

##
Ha’u nia papa la'o husi uma ida ba uma seluk husu ema sira atu tuir enkontru iha suku.

##
Ema sira halibur hamutuk iha ai-hun bo'ot ida nia okos no rona.

##
Ha’u nia papa hamriik no dehan, "Ami presija atu servisu hamutuk hodi rezolve ami nia problema."

##
Juma ho idade ualu, tu'ur hela iha ai-tronku ida nia leten hakilar, "Ha’u bele ajuda hamoos."

##
Feto ida dehan, "Feto sira bele akompaña ha'u atu kuda ai-han."

##
Mane seluk hamriik no dehan, "Mane sira sei ke'e posu ida."

##
Ami hotu hakilar ho lian ida, "Ita tenke muda ita nia moris." Husi loron ne'e kedas ami servisu hamutuk atu rezolve problema sira.

##
* License: [CC-BY]
* Text: Ursula Nafula
* Illustration: Vusi Malindi
* Translation: Aurelio da Costa
* Language: tet
