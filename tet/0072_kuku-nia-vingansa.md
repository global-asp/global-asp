# Kuku nia vingansa

##
Nee istoria ida kona-ba Ngede, manu Kuku ida, no mane kaan ten ida naran Gingile. Loron ida bainhira Gingile sai ba kasa nia rona Ngede ninia lian. Gingile ninia kaben suli hanoin hetan bani-been. Nia para hodi rona didiak, buka too nia hetan manu ida tuur hela iha ai-sanak iha ninia ulun leten. "Chitik-chitik-chitik," manu kiik nee halo lian neneik bainhira nia semo ba ai-hun tuir mai. Chitik-chitik-chitik," nia bolu, para husi tempu ida ba tempu seluk atu asegura katak Gingile lao tuir nia.

##
Depois de oras ida ho balun, sira too iha ai figeira boot fuik ida. Ngede haksoit ba mai iha ai-sanak leten. Depois nia tuur iha ai-sanak ida nia leten no hatun nia ulun hodi hateke ba Gingile atu dehan, "Mak nee! Mai agora! Saida mak halo o kleur los?" Gingile labele haree bani sira iha ai-okos, maibe nia fiar ba Ngede.

##
Entaun Gingile tau tun ninia dima kasa nian iha ai-okos, tau hamutuk ai-sanak maran sira no sunu ahi kiik ida. Bainhira ahi nee lakan didiak, nia tau ai sanak maran ida ba ahi klaran. Ai nee ema konese katak sei suar barak bainhira ita sunu. Nia komesa sae, ho nia ibun nia kaer hela ai-sanak sunu nia rohan neebe malirin.

##
Lakleur nia bele rona bani nia lian makaas. Sira mai husi ai-kuak ida - bani nia knuuk. Bainhira Gingile too iha bani ninia knuuk, nia dudu ai-sanak nia rohan neebe iha suar ba ai-kuak ninia laran. Bani sira semo sai lalais, hirus tebes. Sira semo dook tanba sira la gosta ahi suar - maibe molok sira sai fo pikada balun ba Gingile.

##
Bainhira bani sira sai tiha ona, Gingile dudu tama ninia liman ba iha bani ninia knuuk. Nia foti sai bani isin lubuk balun, been sulin ho nakonu bani been midar. Nia tau didiak bani isin lubuk balun iha ninia kabaas no komesa tuun husi ai-hun.

##
Ngede haree didiak buat hotu neebe Gingile halo hela. Nia hein hela Gingile atu husik hela bani isin balun ba nia hanesan simbolu agradesimentu ba manu Kuku. Ngede semo lalais husi ai-sanak ida ba ai-sanak seluk, besik ba rai-leten. Finalmente Gingile too iha ai ninia hun. Ngede tuur iha fatuk ida nia leten besik ba labarik nee no hein ba ninia rekompensa.

##
Maibe Gingile huu mate tiha ahi, foti sae ninia dima no komesa lao fila ba uma. Ngede bolu ho hakilar "VIC-torr! VIC-torrr!" Gingile para haree ba manu kiik nee no hamnasa makaas." Hau nia beleun, o hakarak bani-been balun? Ha! Maibe hau mak halo hotu serbisu sira nee, no hetan tata husi bani. Tansa mak hau fahe bani been gostu sira nee ho o?" Depois nia lao dook tiha. Ngede hirus loos! Nee laos maneira tratamentu ida ba nia! Maibe nia sei hatudu ninia vingansa.

##
Loron ida depois semana hirak tuir mai Gingile rona tan Ngede ninia bolu hodi buka bani been. Nia hanoin hetan bani been delisiozu, no la'o tuir manu nee dala ida tan. Depois lidera Gingile lao tuir ai-laran ninin, Ngede para atu deskansa iha ai-tarak ninia leten. "Ahh," Gingile hanoin. "Bani knuuk tenke iha ai-hun ida nee." Lalais nia halo ahi lakan natoon no komesa sae, tata hela ai-sanak rohan neebe iha suar iha ninia nehan. Ngede tuur no haree.

##
Gingile sae no hanoin tansa nia la rona lian hanesan baibain. "Talvez bani knuuk iha hela ai ninia laran," nia hanoin deit ba ninia aan. Nia dada sae ninia aan ba ai-sanak seluk. Maibe envez ke hetan bani knuuk, nia hateke loos kedas ba leopardu ida ninia oin!Leopardu hirus tebes tamba ninia toba hetan interrompe. Nia hakloot ninia matan sira, loke ninia ibun hodi hatudu ninia nehan sira neebe boot no kroat.

##
Molok Leopardu bele kamat Gingile, nia tun lalais husi aihun. Bainhira nia tuun derrepente, nia lakonsege sama ai-sanak ida no monu tuun no nia monu ba rai neebe halo ninia tornozelu naksalak. Nia lao kudek makas tuir nia bele. Sorte ba nia, Leopardu sei sente dukur atu duni tuir nia. Ngede, manu kuku, hetan ninia vingansa. No Gingile aprende ninia lisaun.

##
Ho nunee, bainhira Gingile ninia oan sira rona Ngede nia istoria, sira iha respeitu ba manu kiik nee. Iha sa tempu deit mak sira kua bani, sira asegura atu rai hela bani-isin boot ida ba manu Kuku!

##
* License: [CC-BY]
* Text: Zulu folktale
* Illustration: Wiehan de Jager
* Translation: Aurelio da Costa
* Language: tet
