# Anansi og Visdom

##
For længe, længe siden vidste folk ingenting. De vidste ikke, hvordan de skulle så planter, eller hvordan de skulle væve tøj, eller hvordan de skulle fremstille værktøj af jern. Guden Nyame oppe i himlen havde al visdom i verden. Han opbevarede den i en lerkrukke.

##
En dag besluttede Nyame, at han ville give krukken med visdom til Anansi. Hver gang Anansi kiggede ned i lerkrukken, lærte han noget nyt. Det var så spændende!

##
Grådige Anansi tænkte: "Jeg gemmer krukken i toppen af et højt træ. Så kan jeg beholde det hele for mig selv!" Han spandt en lang tråd, snoede den rundt om lerkrukken og bandt den om sit liv. Han begyndte at klatre op i træet. Men det var svært at klatre op i træet, når krukken slog mod hans knæ hele tiden.

##
Hele tiden havde Anansis unge søn stået ved foden af træet og kigget på. Han sagde: "Ville det ikke være lettere at klatre, hvis du bandt krukken på ryggen i stedet?" Anansi prøvede at binde lerkrukken fyldt med visdom på ryggen, og det gik virkelig meget lettere.

##
I løbet af ingen tid nåede han toppen af træet. Men så stoppede han og tænkte: "Det burde være mig, der har al visdom, og her var min søn klogere end mig!" Anansi blev så vred over dette, at han kastede lerkrukken ned fra træet.

##
Den blev smadret i mange stykker på jorden. Visdommen var fri, så alle kunne få del af den. Og sådan lærte folk, hvordan de skulle så, hvordan de skulle væve, hvordan de skulle fremstille værktøj af jern og alle de andre ting, folk kan finde ud af.

##
* License: [CC-BY]
* Text: Ghanaian folktale
* Illustration: Wiehan de Jager
* Translation: Kim Sandvad West
* Language: da
