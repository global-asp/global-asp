# ဝဲ ဂစေမ်သာဲ

##
လိက်ဏအ်ဂှ် ဒှ်လိက်ပေါမ် ပရူ ဂစေမ်သာဲ မနွံယၟု ၚေဒေ ကဵု သၟတ်တြုဟ် လောဘဇၞော် ဂိန်ဂဳလေ။ ပ္ဍဲကာလမွဲတ္ၚဲ အဃော ဂိန်ဂဳလေ မတိတ် ဗက်လ္ၚဂှ် ညးတေအ် ဂွံမိင် ရမ္သာင်ကော် နူကဵု ၚေဒေ ရ။ ဂိန်ဂဳလေ ဍာ်ကအ်တိတ် မိက်ဂွံစ ဍာ်သာဲ။ ညးတေအ် ဒေါအ်တုဲ ဗက်ဂၠာဲကျောဝ် ဂစေမ်တုဲ ညးတေအ် ဂွံဆဵုကေတ် ဂစေမ်ဂှ် ဍုန်ဒၟံင် လတူကၞာင်ဆု လတူက္ဍိုပ်ညးတေအ်ရ။ "ချဳတေက်-ချဳတေက်-ချဳတေက်" ဂစေံဍောတ်ဂှ် ကဵုရမ္သာင်တုဲ ပဝ်အာ တၞံဆုဂတတေအ်၊ မွဲတၞံတုဲ မွဲတၞံပၠန်ရ။ "ချဳတေက်-ချဳတေက်-ချဳတေက်" ဂစေမ်ဂှ် ဆက်ကဵုဒၟံင်ရမ္သာင် စဵုကဵု ဂိန်ဂဳလေ ဗက်အာ လက်ကရဴညးတေအ် ဒးရ။

##
ဂွံၜိုတ် ဘာ်နာဍဳဂှ် ဍေဟ်တအ် စိုပ်အာ တၞံဆုဇၞော်မွဲ မနွံကဵု သ္ၚိသာဲရ။ ၚေဒေ ဒံင်အာ ဒံင်ကၠုင်ဒၟံင် ပ္ဍဲကဵု ကၞာင်ဆုတအ်ဂှ်ရ။ တုဲ ညးတေအ် ဍုန်ဒၟံင် လတူကၞာင်ဆုမွဲတုဲ ဓညံက်ဒၟံင်က္ဍိုပ် ကဵု ဂိန်ဂဳလေ နကဵုမဟီု "သ္ၚိသာဲ နွံဒၞာဲဏအ်၊ လုပ်ရိုဟ် သာဲ၊ မုဗှ်ေ ချပ်ဒၟံင်ရော?" ဂိန်ဂဳလေ ဟွံဂွံဆဵုကေတ် သာဲမွဲမွဲ နူကဵု သၟဝ်တမ်ဆုဇၞော်ဂှ်ရ။ ဆဂး ညးတေအ် ပတှ်ေ ၚေဒေ။

##
တုဲ ဂိန်ဂဳလေ ဖျေဟ်ဗနုဟ်လ္ၚညးတေအ် သၟဝ်တၞံဆုဇၞော်ဂှ်တုဲ ပကောံတၞးဆု ကၞာင်ဆုကှ်ကှ်တုဲ ဗဒှ်ပၟတ်ညိရ။ ကာလပၟတ်ဂှ် ဂဵုခိုဟ်ကၠုင်ဂှ် လေအ်ဂၠိင်င်ကှ်ကှ် မွဲတၞုင် ညးတေအ် ထပက်စုတ် လဒေါဝ်ဗွဝ်ပၟတ်ဂှ်ရ။ ဆုဂှ် ဒှ်ဂကူဆု ကာလဍေဟ်တူကၠုင်မ္ဂး ဍေဟ်ပတိတ်ကဵု ယက်ဗွဲမဂၠိုင်ရ။ ညးတေအ် ကိတ်လဝ်လေအ်ဂှ် ဒၞာဲဂံက်က်ဂှ်တုဲ ညးတေအ် ဂွါန်တိုန် တၞံဆုဇၞော်ဂှ်ရ။

##
ခြာဟွံလအ် ညးတေအ် ဂွံမိင်ကေတ် ရမ္သာင်သာဲဝဳဝဳ မဂစာန်ဒၟံင်ကမၠောန်ရ။ သာဲတအ်ဂှ် လုပ်တိတ်ဒၟံင် ပ္ဍဲကဵု သ္ၚိဍေဟ်တအ်ရ။ ကာလ ဂိန်ဂဳလေ စိုပ်ဗဒါဲသ္ၚိသာဲဂှ် ညးတေအ် စွံစုတ် လေအ်ယက်ဓဂုဲဂှ် ပ္ဍဲကၞာင်ဆုမွဲရ။ သာဲတအ်ဂှ် ထေဲတုဲ ပဝ်တိတ်ကၠုင်ရ။ ဍေဟ်တအ် ပဝ်အာသ္ၚောဲသ္ၚောဲ မုဟိုတ်ရောမ္ဂး ဍေဟ်တအ် ဟွံဒးစိုတ် ယက် - ဆဂး ကၠာဟွံဂွံပဝ်အာ သ္ၚောဲသ္ၚောဲဂှ် ဒးစတ်ကဵု ဂိန်ဂဳလေ ဂိဂိ မွဲၜါလစုတ်ကၠာ။

##
သာဲတအ် တိတ်အိုတ်တုဲ ဂိန်ဂေလဳ ဓလူဏာ တဲညးတေအ်တုဲ ပလှ်ကေတ် သ္ၚိသာဲ မပေင်တဴ နကဵု ဍာ်သာ် ကေုာံ ကောန်သာဲဗုဗု ကၠေင်င်တအ်ဂှ်ရ။ တုဲ သ္ၚိသာဲဂှ် ညးတေအ် စုတ် ပ္ဍဲကဵု ထိုင်စၞာံ ညးတေအ် မကၟာဲလဝ် ပ္ဍဲပၞးညးတေအ်တုဲ ညးတေအ် ဂစာန်စှ်ေ နူတၞံဆုဂှ်ရ။

##
မုဂိန်ဂဳလေ မကၠောန်သီုဖအိုတ်ဂှ် ၚေဒေ ဗဵုဒၟံင်ရ။ ညးတေအ် မင်ဒၟံင် ဂိန်ဂဳလေ ကဵုညးတေအ် သ္ၚိသာဲမွဲကလောအ် နကဵု မတင်ဂုန် ညးတေအ် မထ္ၜးကဵုလဝ်ဂၠံင်ရ။ ၚေဒေ ဒံင်အာ ဒံင်ကၠုင်ဒၟံင် မွဲကၞာင်ဆုတုဲ မွဲကၞာင်ဆုပၠန်၊ ကြပ်ကၠုင် ကြပ်ကၠုင် ကြပ်စိုပ်တိရ။ ဂိန်ဂဳလေလေဝ် စိုပ်တမ်ဆုပၠန်ရ။ ၚေဒေ ဒတဴဒၟံင် လတူတၟအ်မွဲမတုဲ မင်ဒၟံင် လာပ်ညးတေအ်ရ။

##
ဆဂး ဂိန်ဂဳလေ ပလိုတ်ပၟတ်၊ ကေတ်ဗနုဟ်ညးတေအ်တုဲ ကွာ်စဴအာသ္ၚိ၊ ဟွံပကာ ကဵုဂစေမ်ဂှ်ရ။ ၚေဒေ ကရေဲကဵု ရမ္သာင်ထတ်တ် "ဝေက် ထောရ်! ဝေက် ထောရ်!" ဂိန်ဂဳလေ ဒေါအ်တုဲ ရံင်အာ လပါ် ဂစေမ်သၟတ်ဂှ်တုဲ ဂြိုင်တိုန်ထတ်တ် "ဗှ်ေမိက်ဂွံဂွံ ဍာ်သာဲဟာ ရဲ?" ဟေ အဲဖအိုတ်ဒးကၠောန် သီုဒးဒုင်သာဲ ကိတ်။ မုပအဲဂွံဒး ပရအ်ကဵု ဗှ်ေ ဍာ်သာဲအဲရော?" တုဲ ညးတေအ် ဆက်ကွာ်အာရ။ ၚေဒေ ထေဲဒှ်ဒေါသ ဗွဲမဇၞော်ကဵု ဒြဟတ်ရ။ ညးလဵုမွဲလေဝ် ပရေကဵု စိုတ်ညးတေအ် ဟွံမာန်။ ညးတေအ် ဒက်လဝ် ဝဲရ။

##
ဂွံလအ်ညိ ဂိန်ဂဳလေ ဂွံမိင်ကေတ် ရမ္သာင် ၚေဒေ ပၠန်။ ရှ်ဍာ်သာဲ မဍာတ်ဂှ် ညးတေအ် သမ္တီဒးဒၟံင်တုဲ ညးတေအ် ဗက်အာ လက်ကရဴ ဂစေမ်ဂှ်ပၠန်ရ။ ဂစေမ်ဂှ် ကော်ဏာ ဂိန်ဂဳလေ စိုပ်ဇိုင်ဂြိုပ်ဂှ် ၚေဒေ ဒေါအ် လတူကၞောတ်ဆုဇလမွဲရ။ "အာဟ၊" ချပ် ဂိန်ဂဳလေ "သ္ၚိသာဲ နွံလတူတၞံဆုဏအ်ရ။" ညးတေအ် ဂစာန်ဗဒှ်ပၟတ်တုဲ ညးတေအ် ဂစာန်ဂွာန်တိုန် တၞံဆု၊ လေအ်ယက်ဂှ် ကိတ်လဝ် ပ္ဍဲကဵုပါင်။ ၚေဒေ ဂ္ဇအ်တုဲ ဗဵုဒၟံင်။

##
ဂိန်ဂဳလေ တိုန်စိုပ် လတူတၞံဆု ချပ် မုပ အဲဟွံမိင် ရမ္သာင်သာဲဝဳဝဳရော။ "သ္ၚိသာဲဂှ် နွံဒၟံင် အပ္ဍဲတၞံဆု ဒၞာဲကၞာင်ဂၠိုင်င်တေအ် ဒှ်မာန်ရ၊" ညးတေအ် ချပ်။ ညးတေအ် ကၠောအ်အာ ကၞာင်ဆုမွဲပၠန်၊ ဆဂး ပ္ဍဲဒၞာဲဂှ် စၞး သ္ၚိသာဲဂှ် ညးတေအ် ဂွံဆဵုအာ မုက်ကၠမပၞဟ်။ ကၠမပၞဟ်ဂှ်လေဝ် ဟိုတ်နူ ပလီုသတိက် ညးတေအ်တုဲ ညးတေအ် ထေဲအိုတ်အစောန်ရ။ ကၠဂှ် ပလေဲပတိုန်မတ် ဟာတိုန်ပါင် ထ္ၜးကဵု ဂၞိဟ်ကေက်က်တအ်ရ။

##
ကၠာ ကၠမပၞဟ် ဟွံဂွံဒံင်ကၠုင်ဂှ် ဂိန်ဂဳလေ ဂစာန်စှ်ေ နူတၞံဆုရ။ ဟိုတ်နူဓရေက်လောန် လိုန်ကၞာင်ဆု ဟွံဒး ဇိုင်ဗၠး ဒတုံစှ်ေ နူတၞံဆု စိုပ်တိ ဇိုင်ညးတေအ် ကလပ်အာရ။ ညးတေအ် ဂစာန်ခေအ်တိတ်အာ ၜိုတ်ညးတေအ် ပမာန်ကဵုမာန်ရ။ ကုသိုလ်ခိုဟ်ရ ကၠဂှ် မတ်ဒကုဲလောန် ဟွံမိက်ဗက်ညးတေအ်ရ။ ၚေဒေ ဂစေမ်သာဲဂှ် ကလိဂွံ ဝဲညးတေအ်ရ။ တုဲတှ်ေ ဂိန်ဂဳလေ ဂွံခန်လ္ၚတ်ဘဝ ညးမနွံကဵု ဂုန်လတူဇကု လ္ပဝိုတ်ဂုန်ညးရ။

##
တုဲပၠန်၊ ကာလကောန်ၚာ် ဂိန်လဳလေတအ် မဂွံမိင်ကေတ် ပရူဒဒှ် ၚေဒေဂှ်တုဲ ဍေဟ်တအ် စွံရှ်ေသှ်ေရဴဂဴ လတူ ဂစေမ်သၟတ်ဂှ်ရ။ ဇၟာပ်အခိင်ကာလ ဍေဟ်တအ် ကလိဂွံ ဍာ်သာဲ ဂၠိုင်အောန်ဟွံဟီု ကရေက်ဇၞော်အိုတ်ဂှ် ဍေဟ်တအ် ပါ်ကဵု ဂစေမ်သာဲရ။

##
* License: [CC-BY]
* Text: Zulu folktale
* Illustration: Wiehan de Jager
* Translation: Bee Htaw Monzel
* Language: mnw
